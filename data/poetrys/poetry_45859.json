{
  "content": "劝君酒，为君悲且吟。自从频见市朝改，无复瑶池宴乐心。 \n奉君酒，休叹市朝非。早知无复瑶池兴，悔驾骅骝草草归。 \n八马回乘汗漫风，犹思往事憩昭宫。宴移玄圃情方洽， \n乐奏钧天曲未终。斜汉露凝残月冷，流霞杯泛曙光红。 \n昆仑回首不知处，疑是酒酣魂梦中。 \n一曲笙歌瑶水滨，曾留逸足驻征轮。人间甲子周千岁， \n灵境杯觞初一巡。玉兔银河终不夜，奇花好树镇长春。 \n悄知碧海饶词句，歌向俗流疑误人。 \n珠露金风下界秋，汉家陵树冷修修。 \n当时不得仙桃力，寻作浮尘飘陇头。 \n五十馀年四海清，自亲丹药得长生。 \n若言尽是仙桃力，看取神仙簿上名。 \n月照骊山露泣花，似悲先帝早升遐。 \n至今犹有长生鹿，时绕温泉望翠华。 \n幽蓟烟尘别九重，贵妃汤殿罢歌钟。中宵扈从无全仗， \n大驾苍黄发六龙。妆匣尚留金翡翠，暖池犹浸玉芙蓉。 \n荆榛一闭朝元路，唯有悲风吹晚松。 \n上清神女，玉京仙郎。乐此今夕，和鸣凤凰。 \n凤凰和鸣，将翱将翔。与天齐休，庆流无央。 \n玉为质兮花为颜，蝉为鬓兮云为鬟。何劳傅粉兮施渥丹， \n早出娉婷兮缥缈间。 \n水晶帐开银烛明，风摇珠珮连云清。 \n休匀红粉饰花态，早驾双鸾朝玉京。 \n三星在天银河回，人间曙色东方来。 \n玉苗琼蕊亦宜夜，莫使一花冲晓开。",
  "dynasty": "唐代",
  "id": 45859,
  "name": "嫁女诗",
  "poet": {
    "id": 0,
    "name": "嵩岳诸仙",
    "star": 0
  },
  "star": 3,
  "tags": []
}