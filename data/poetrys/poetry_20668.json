{
  "content": "气敌三人杰，交深一纸书。我投冰莹眼，君报水怜鱼。 \n髀股惟夸瘦，膏肓岂暇除。伤心死诸葛，忧道不忧馀。 \n望有经纶钓，虔收宰相刀。江文驾风远，云貌接天高。 \n国待球琳器，家藏虎豹韬。尽将千载宝，埋入五原蒿。 \n白马双旌队，青山八阵图。请缨期系虏，枕草誓捐躯。 \n势激三千壮，年应四十无。遥闻不瞑目，非是不怜吴。 \n雕鹗生难敌，沉檀死更香。儿童喧巷市，羸老哭碑堂。 \n雁起沙汀暗，云连海气黄。祝融峰上月，几照北人丧。 \n回雁峰前雁，春回尽却回。联行四人去，同葬一人来。 \n铙吹临江返，城池隔雾开。满船深夜哭，风棹楚猿哀。 \n杜预春秋癖，扬雄著述精。在时兼不语，终古定归名。 \n耒水波文细，湘江竹叶轻。平生思风月，潜寐若为情。",
  "dynasty": "唐代",
  "id": 20668,
  "name": "哭吕衡州六首",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 1,
  "tags": []
}