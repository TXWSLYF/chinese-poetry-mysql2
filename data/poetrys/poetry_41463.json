{
  "content": "轻笼小径近谁家，玉马追风翠影斜。 \n爱把长条恼公子，惹他头上海棠花。 \n鹅黄剪出小花钿，缀上芳枝色转鲜。 \n饮散无人收拾得，月明阶下伴秋千。 \n东君爱惜与先春，草泽无人处也新。 \n委嘱露华并细雨，莫教迟日惹风尘。 \n句践初迎西子年，琉璃为帚扫溪烟。 \n至今不改当时色，留与王孙系酒船。 \n绿杨移傍小亭栽，便拥秾烟拨不开。 \n谁把金刀为删掠，放教明月入窗来。 \n远接关河高接云，雨馀洗出半天津。 \n牡丹不用相轻薄，自有清阴覆得人。 \n掩映莺花媚有馀，风流才调比应无。 \n朝朝奉御临池上，不羡青松拜大夫。 \n王孙宴罢曲江池，折取春光伴醉归。 \n怪得美人争斗乞，要他秾翠染罗衣。 \n残照林梢袅数枝，能招醉客上金堤。 \n马娇如练缨如火，瑟瑟阴中步步嘶。",
  "dynasty": "唐代",
  "id": 41463,
  "name": "柳枝辞九首",
  "poet": {
    "desc": "成彦雄[约公元九六0年前后在世]字文干，里居及生卒年均不详，约周末宋初间前后在世。南唐进士。彦雄著有《梅领集》五卷，（《文献通考》作《梅顶集》二卷。此从《全唐诗》）传于世。",
    "id": 2641,
    "name": "成彦雄",
    "star": 0
  },
  "star": 2,
  "tags": []
}