{
  "content": "深春风日净，昼长幽鸟鸣。仆夫前致词，门有白面生。 \n摄衣相问讯，解带坐南荣。端志见眉睫，苦言发精诚。 \n因出怀中文，调孤词亦清。悄如促柱弦，掩抑多不平。 \n乃言本蜀士，世降岷山灵。前人秉艺文，高视来上京。 \n曳绶司徒府，所从信国桢。析薪委宝林，善响继家声。 \n何处翳附郭，几人思郈成。云天望乔木，风水悲流萍。 \n前与计吏西，始列贡士名。森然就笔札，从试春官卿。 \n帝城岐路多，万足伺晨星。茫茫风尘中，工拙同有营。 \n寒女劳夜织，山苗荣寸茎。侯门方击钟，衣褐谁将迎。 \n弱羽果摧颓，壮心郁怦怦。谅无蟠木容，聊复蓬累行。 \n昨日讯灵龟，繇言利艰贞。当求舍拔中，必在审己明。 \n誓将息薄游，焦思穷笔精。莳兰在幽渚，安得扬芬馨。 \n曰余摧落者，散质负华缨。一聆苦辛词，再动伊郁情。 \n身弃言不动，爱才心尚惊。恨无羊角风，使尔化北溟。 \n论罢情益亲，涉旬忘归程。日携邑中客，闲眺江上城。 \n昼憩命金罍，宵谈转璿衡。薰风香麈尾，月露濡桃笙。 \n忽被戒羸骖，薄言事南征。火云蔚千里，旅思浩已盈。 \n湘江含碧虚，衡岭浮翠晶。岂伊山水异，适与人事并。 \n油幕侣昆丘，粲然叠瑶琼。庾楼见清月，孔坐多绿醽。 \n复有衡山守，本自云龙庭。抗志在灵府，发越侔咸英。 \n一挥出荥阳，惠彼嗤嗤氓。隼旟辞灞水，居者皆涕零。 \n惟昔与伊人，交欢经宿龄。一从云雨散，滋我鄙吝萌。 \n北渚不堪愁，南音谁复听。离忧若去水，浩漾无时停。 \n尝闻祝融峰，上有神禹铭。古石琅玕姿，秘文螭虎形。 \n圣功奠远服，神物拥休祯。贤人在其下，仿佛疑蓬瀛。 \n君行历郡斋，大袂拂双旌。饰容遇朗鉴，肝鬲可以呈。 \n昔日马相如，临邛坐尽倾。勉君刷羽翰，蚤取凌青冥。",
  "dynasty": "唐代",
  "id": 18372,
  "name": "送李策秀才还湖南，因寄幕中亲故兼简衡州吕八郎中",
  "poet": {
    "desc": "刘禹锡（772－842），字梦得，汉族，中国唐朝彭城（今徐州）人，祖籍洛阳，唐朝文学家，哲学家，自称是汉中山靖王后裔，曾任监察御史，是王叔文政治改革集团的一员。唐代中晚期著名诗人，有“诗豪”之称。他的家庭是一个世代以儒学相传的书香门第。政治上主张革新，是王叔文派政治革新活动的中心人物之一。后来永贞革新失败被贬为朗州司马（今湖南常德）。据湖南常德历史学家、收藏家周新国先生考证刘禹锡被贬为朗州司马其间写了著名的“汉寿城春望”。",
    "id": 197,
    "image": "https://raw.githubusercontent.com/hujiaweibujidao/poetry/master/image/image_197.jpg",
    "name": "刘禹锡",
    "star": 0
  },
  "star": 1,
  "tags": []
}