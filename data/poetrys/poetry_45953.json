{
  "content": "凤鶱鶱以降瑞兮，患山鸡之杂飞。玉温温以呈器兮， \n因碔砆之争辉。当侯门之四辟兮，墐嘉谟之重扉。 \n既瑞器而无庸兮，宜昏暗之相微。徒刳石以为舟兮， \n顾沿流而志违。将刻木而作羽兮，与超腾之理非。 \n矜孑孑于空江兮，靡群援之可依。血淋淋而滂流兮， \n顾江鱼之腹而将归。西风萧萧兮湘水悠悠， \n白芷芳歇兮江蓠秋。日晼晼兮川云收，棹四起兮悲风幽。 \n羁魂汩没兮我名永浮，碧波虽涸兮厥誉长流。 \n向使甘言盛行于曩昔，岂今日居君王之座头。 \n是知贪名徇禄而随世磨灭者，虽正寝之死乎无得与吾俦。 \n当鼎足之嘉会兮，获周旋于君侯。雕盘玉豆兮罗珍羞， \n金卮琼斝兮方献酬。敢写心兮歌一曲，无诮余持杯以淹留。",
  "dynasty": "唐代",
  "id": 45953,
  "name": "霅溪夜宴诗（屈大夫歌）",
  "poet": {
    "id": 0,
    "name": "水神",
    "star": 0
  },
  "star": 1,
  "tags": []
}