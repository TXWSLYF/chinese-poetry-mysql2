{
  "content": "蓼虫避葵堇，\n习苦不言非。\n小人自龌龊，\n安知旷士怀。\n鸡鸣洛城里，\n禁门平旦开。\n冠盖纵横至，\n车骑四方来。\n素带曳长飚，\n华缨结远埃。\n日中安能止，\n钟鸣犹未归。\n夷世不可逢，\n贤君信爱才。\n明虑自天断，\n不受外嫌猜。\n一言分圭爵，\n片善辞草莱。\n岂伊白璧赐，\n将起黄金台。\n今君有何疾，\n临路独迟回。",
  "dynasty": "南北朝",
  "id": 48088,
  "name": "代放歌行",
  "poet": {
    "desc": "鲍照（约415年～466年）南朝宋文学家，与颜延之、谢灵运合称“元嘉三大家”。字明远，汉族，祖籍东海（治所在今山东郯城西南，辖区包括今江苏涟水，久居建康（今南京）。家世贫贱，临海王刘子顼镇荆州时，任前军参军。刘子顼作乱，照为乱兵所杀。他长于乐府诗，其七言诗对唐代诗歌的发展起了很重要的作用。有《鲍参军集》。",
    "id": 732,
    "image": "https://raw.githubusercontent.com/hujiaweibujidao/poetry/master/image/image_732.jpg",
    "name": "鲍照",
    "star": 0
  },
  "star": 2,
  "tags": []
}