{
  "content": "川阔悲无梁，蔼然沧波夕。天涯一飞鸟，日暮南徐客。 \n气混京口云，潮吞海门石。孤帆候风进，夜色带江白。 \n一水阻佳期，相望空脉脉。那堪岁芳尽，更使春梦积。 \n故国胡尘飞，远山楚云隔。家人想何在，庭草为谁碧。 \n惆怅空伤情，沧浪有馀迹。严陵七里滩，携手同所适。",
  "dynasty": "唐代",
  "id": 6918,
  "name": "京口怀洛阳旧居，兼寄广陵二三知己",
  "poet": {
    "desc": "刘长卿(约726 — 约786)，字文房，汉族，宣城（今属安徽）人，唐代诗人。后迁居洛阳，河间（今属河北）为其郡望。玄宗天宝年间进士。肃宗至德中官监察御史，后为长洲县尉，因事下狱，贬南巴尉。代宗大历中任转运使判官，知淮西、鄂岳转运留后，又被诬再贬睦州司马。德宗建中年间，官终随州刺史，世称刘随州。",
    "id": 104,
    "image": "https://raw.githubusercontent.com/hujiaweibujidao/poetry/master/image/image_104.jpg",
    "name": "刘长卿",
    "star": 0
  },
  "star": 1,
  "tags": []
}