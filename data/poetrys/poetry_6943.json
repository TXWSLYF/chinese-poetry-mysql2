{
  "content": "风流一才子，经史仍满腹。心镜万象生，文锋众人服。 \n顷游灵台下，频弃荆山玉。蹭蹬空数年，裴回冀微禄。 \n朅来投笔砚，长揖谢亲族。且欲图变通，安能守拘束。 \n本持乡曲誉，肯料泥涂辱。谁谓命迍邅，还令计反覆。 \n西戎今未弭，胡骑屯山谷。坐恃龙豹韬，全轻蜂虿毒。 \n拂衣从此去，拥传一何速。元帅许提携，他人伫瞻瞩。 \n出门寡俦侣，矧乃无僮仆。黠虏时相逢，黄沙暮愁宿。 \n萧条远回首，万里如在目。汉境天西穷，胡山海边绿。 \n想闻羌笛处，泪尽关山曲。地阔鸟飞迟，风寒马毛缩。 \n边愁殊浩荡，离思空断续。塞上归限赊，尊前别期促。 \n知君志不小，一举凌鸿鹄。且愿乐从军，功名在殊俗。",
  "dynasty": "唐代",
  "id": 6943,
  "name": "赠别于群投笔赴安西",
  "poet": {
    "desc": "刘长卿(约726 — 约786)，字文房，汉族，宣城（今属安徽）人，唐代诗人。后迁居洛阳，河间（今属河北）为其郡望。玄宗天宝年间进士。肃宗至德中官监察御史，后为长洲县尉，因事下狱，贬南巴尉。代宗大历中任转运使判官，知淮西、鄂岳转运留后，又被诬再贬睦州司马。德宗建中年间，官终随州刺史，世称刘随州。",
    "id": 104,
    "image": "https://raw.githubusercontent.com/hujiaweibujidao/poetry/master/image/image_104.jpg",
    "name": "刘长卿",
    "star": 0
  },
  "star": 1,
  "tags": []
}