{
  "content": "宋家事业如汉晋，遗史班班今尚存。\n南渡衣冠元帝纪，中山庙社靖王孙。\n海门龙去秋潮横，宫阙乌啼夕燐繁。\n已恨无人似诸葛，生憎何物学桓温。 \n\n王气中流甲马营，残星环绕凤皇城。\n斯文自可同三代，诸老犹能语二京。\n穉帝有车将白璧，太皇无舰载苍生。\n祇今薄海渐声教，共戴尧天乐太平。\n\n莫向登临起叹吁，故宫今是梵王都。\n麒麟馺娑荒荆棘，鹦鹉频伽张苾刍。\n莗道久无黄曲盖，寝垣谁置白浮图。\n望江亭子依然好，时有胡僧置酒壶。\n\n",
  "dynasty": "元代",
  "id": 72714,
  "name": "风山怀古三首",
  "poet": {
    "desc": "孙华孙（？―1358），又名孙华，字元实，号果育老人。传见雍正《浙江通志》卷一八二。《大雅集》辑录其诗14首，《元诗选（补遗）》录其诗15首。《全元文》收其文2篇。当时人认为“其所为诗歌，流丽清远，意出天巧，绝类王维、孟浩然”。《列朝诗集•小传》等均以为“永嘉人，侨居华亭”。然查阅贡师泰《玩斋集》、《孙元实墓志铭》，华似为孙父移居松江后才出生。存疑。",
    "id": 978,
    "name": "孙华孙",
    "star": 0
  },
  "star": 2,
  "tags": []
}