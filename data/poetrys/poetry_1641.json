{
  "content": "汉室将衰兮四夷不宾，动干戈兮征战频。 \n哀哀父母生育我，见离乱兮当此辰。纱窗对镜未经事， \n将谓珠帘能蔽身。一朝虏骑入中国，苍黄处处逢胡人。 \n忽将薄命委锋镝，可惜红颜随虏尘。 \n马上将余向绝域，厌生求死死不得。戎羯腥膻岂是人， \n豺狼喜怒难姑息。行尽天山足霜霰，风土萧条近胡国。 \n万里重阴鸟不飞，寒沙莽莽无南北。 \n如羁囚兮在缧绁，忧虑万端无处说。使余力兮翦余发， \n食余肉兮饮余血。诚知杀身愿如此，以余为妻不如死。 \n早被蛾眉累此身，空悲弱质柔如水。 \n山川路长谁记得，何处天涯是乡国。自从惊怖少精神， \n不觉风霜损颜色。夜中归梦来又去，朦胧岂解传消息。 \n漫漫胡天叫不闻，明明汉月应相识。 \n水头宿兮草头坐，风吹汉地衣裳破。羊脂沐发长不梳， \n羔子皮裘领仍左。狐襟貉袖腥复膻，昼披行兮夜披卧。 \n毡帐时移无定居，日月长兮不可过。 \n怪得春光不来久，胡中风土无花柳。天翻地覆谁得知， \n如今正南看北斗。姓名音信两不通，终日经年常闭口。 \n是非取与在指撝，言语传情不如手。 \n男儿妇人带弓箭，塞马蕃羊卧霜霰。寸步东西岂自由， \n偷生乞死非情愿。龟兹筚篥愁中听，碎叶琵琶夜深怨。 \n竟夕无云月上天，故乡应得重相见。 \n忆昔私家恣娇小，远取珍禽学驯扰。如今沦弃念故乡， \n悔不当初放林表。朔风萧萧寒日暮，星河寥落胡天晓。 \n旦夕思归不得归，愁心想似笼中鸟。 \n当日苏武单于问，道是宾鸿解传信。学他刺血写得书， \n书上千重万重恨。髯胡少年能走马，弯弓射飞无远近。 \n遂令边雁转怕人，绝域何由达方寸。 \n恨凌辱兮恶腥膻，憎胡地兮怨胡天。生得胡儿欲弃捐， \n及生母子情宛然。貌殊语异憎还爱，心中不觉常相牵。 \n朝朝暮暮在眼前，腹生手养宁不怜。 \n日来月往相推迁，迢迢星岁欲周天。无冬无夏卧霜霰， \n水冻草枯为一年。汉家甲子有正朔，绝域三光空自悬。 \n几回鸿雁来又去，肠断蟾蜍亏复圆。 \n破瓶落井空永沉，故乡望断无归心。宁知远使问姓名， \n汉语泠泠传好音。梦魂几度到乡国，觉后翻成哀怨深。 \n如今果是梦中事，喜过悲来情不任。 \n童稚牵衣双在侧，将来不可留又忆。还乡惜别两难分， \n宁弃胡儿归旧国。山川万里复边戍，背面无由得消息。 \n泪痕满面对残阳，终日依依向南北。 \n莫以胡儿可羞耻，思情亦各言其子。手中十指有长短， \n截之痛惜皆相似。还乡岂不见亲族，念此飘零隔生死。 \n南风万里吹我心，心亦随风渡辽水。 \n叹息襟怀无定分，当时怨来归又恨。不知愁怨意若何， \n似有锋铓扰方寸。悲欢并行情未快，心意相尤自相问。 \n不缘生得天属亲，岂向仇雠结恩信。 \n去时只觉天苍苍，归日始知胡地长。重阴白日落何处， \n秋雁所向应南方。平沙四顾自迷惑，远近悠悠随雁行。 \n征途未尽马蹄尽，不见行人边草黄。 \n行尽胡天千万里，惟见黄沙白云起。马饥跑雪衔草根， \n人渴敲冰饮流水。燕山仿佛辨烽戍，鼙鼓如闻汉家垒。 \n努力前程是帝乡，生前免向胡中死。 \n归来故乡见亲族，田园半芜春草绿。明烛重然煨烬灰， \n寒泉更洗沉泥玉。载持巾栉礼仪好，一弄丝桐生死足。 \n出入关山十二年，哀情尽在胡笳曲。",
  "dynasty": "唐代",
  "id": 1641,
  "name": "琴曲歌辞。胡笳十八拍",
  "poet": {
    "desc": "刘商，唐代诗人、画家，字子夏，彭城（今江苏徐州）人。大历（七六六至七七九）间进士。官礼部郎中。能文善画，诗以乐府见长。刘商的诗歌作品很多，代表作有《琴曲歌辞·胡笳十八拍》，这是他罢庐州合肥县令后所作，约写于大历四五年（769——770）。《唐才子传》卷四说他“拟蔡淡《胡笳曲》，脍炙当时”。《全唐诗》收录有刘商的很多诗歌。",
    "id": 745,
    "name": "刘商",
    "star": 0
  },
  "star": 1,
  "tags": []
}