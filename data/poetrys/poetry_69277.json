{
  "content": "直溪虽乡村，故是尚书里。\n短棹经其门，叫声忽盈耳。\n一翁被束缚，苦辞橐如洗。\n吏指所居堂，即贫谁信尔。\n呼人好作计，缓且受鞭垂。 \n穿漏四五间，中已无窗几。\n屋梁记日月，仰视殊自耻。\n昔也三年成，今也一朝毁。\n贻我风雨愁，饱汝歌呼喜。\n官逋依旧在，府帖重追起。\n旁人共唏嘘，感叹良有以。\n东家瓦渐稀，西舍墙半圯。\n生涯分应尽，迟速总一理。\n居者今何栖，去者将安徙。\n明岁留空村，极目唯流水。",
  "dynasty": "清代",
  "id": 69277,
  "name": "直溪吏",
  "poet": {
    "desc": "吴伟业（1609～1672）字骏公，号梅村，别署鹿樵生、灌隐主人、大云道人，世居江苏昆山，祖父始迁江苏太仓，汉族，江苏太仓人，崇祯进士。明末清初著名诗人，与钱谦益、龚鼎孳并称“江左三大家”，又为娄东诗派开创者。长于七言歌行，初学“长庆体”，后自成新吟，后人称之为“梅村体”。",
    "id": 640,
    "image": "https://raw.githubusercontent.com/hujiaweibujidao/poetry/master/image/image_640.jpg",
    "name": "吴伟业",
    "star": 0
  },
  "star": 1,
  "tags": []
}