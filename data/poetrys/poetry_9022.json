{
  "content": "受命恤人隐，兹游久未遑。鸣驺响幽涧，前旌耀崇冈。 \n青冥台砌寒，绿缛草木香。填壑跻花界，叠石构云房。 \n经制随岩转，缭绕岂定方。新泉泄阴壁，高萝荫绿塘。 \n攀林一栖止，饮水得清凉。物累诚可遣，疲氓终未忘。 \n还归坐郡阁，但见山苍苍。",
  "dynasty": "唐代",
  "id": 9022,
  "name": "游琅琊山寺",
  "poet": {
    "desc": "韦应物（737～792），中国唐代诗人。汉族，长安(今陕西西安)人。今传有10卷本《韦江州集》、两卷本《韦苏州诗集》、10卷本《韦苏州集》。散文仅存一篇。因出任过苏州刺史，世称“韦苏州”。诗风恬淡高远，以善于写景和描写隐逸生活著称。",
    "id": 564,
    "image": "https://raw.githubusercontent.com/hujiaweibujidao/poetry/master/image/image_564.jpg",
    "name": "韦应物",
    "star": 0
  },
  "star": 2,
  "tags": []
}