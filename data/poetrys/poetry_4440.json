{
  "content": "徐陈尝并作，枚马亦同时。各负当朝誉，俱承明主私。 \n夫君迈前侣，观国骋奇姿。山似鸣威凤，泉如出宝龟。 \n才雄子云笔，学广仲舒帷。紫绶拂三寺，朱门临九逵。 \n昔我含香日，联尔缙云司。朝携兰省步，夕退竹林期。 \n中路一分手，数载来何迟。求友还相得，群英复在兹。 \n留台少人务，方驾递寻追。涉玩怀同赏，沾芳忆共持。 \n迎宾南涧饮，载妓东城嬉。春郊绿亩秀，秋涧白云滋。 \n名画披人物，良书讨滞疑。兴来光不惜，欢往迹如遗。 \n岁晏罢行乐，层城间所思。夜魂灯处厌，朝发镜前衰。 \n忽枉崔駰什，兼流韦孟词。曲高弥寡和，主善代为师。 \n齐戒观华玉，留连叹色丝。终惭起予者，何足与言诗。",
  "dynasty": "唐代",
  "id": 4440,
  "name": "酬崔光禄冬日述怀赠答",
  "poet": {
    "desc": "张说(667年～730年) 唐代文学家，诗人，政治家。字道济，一字说之。原籍范阳（今河北涿县），世居河东（今山西永济），徙家洛阳。",
    "id": 149,
    "image": "https://raw.githubusercontent.com/hujiaweibujidao/poetry/master/image/image_149.jpg",
    "name": "张说",
    "star": 0
  },
  "star": 1,
  "tags": []
}