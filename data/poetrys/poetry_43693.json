{
  "content": "相公乃天盖，人文佐生成。立程正颓靡，绎思何纵横。 \n春杼弄缃绮，阳林敷玉英。飘然飞动姿，邈矣高简情。 \n后辈惊失步，前修敢争衡。始欣耳目远，再使机虑清。 \n体正力已全，理精识何妙。昔年歌阳春，徒推郢中调。 \n今朝听鸾凤，岂独羡门啸。帝命镇雄州，待济寄上流。 \n才兼荆衡秀，气助潇湘秋。逸荡子山匹，经奇文畅俦。 \n沈吟未终卷，变态纷难数。曜耳代明珰，袭衣同芳杜。 \n愔愔闻玉磬，寤寐在灵府。",
  "dynasty": "唐代",
  "id": 43693,
  "name": "读张曲江集",
  "poet": {
    "desc": "僧皎然（730-799），俗姓谢，字清昼，湖州（浙江吴兴）人，是中国山水诗创始人谢灵运的十世孙，唐代著名诗人、茶僧，吴兴杼山妙喜寺主持，在文学、佛学、茶学等方面颇有造诣。与颜真卿、灵澈、陆羽等和诗，现存皎然470首诗。多为送别酬答之作。情调闲适，语言简淡。皎然的诗歌理论著作《诗式》。",
    "id": 392,
    "image": "https://raw.githubusercontent.com/hujiaweibujidao/poetry/master/image/image_392.jpg",
    "name": "皎然",
    "star": 0
  },
  "star": 1,
  "tags": []
}