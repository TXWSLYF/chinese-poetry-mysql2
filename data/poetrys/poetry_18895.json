{
  "content": "西汉开支郡，南朝号戚藩。四封当列宿，百雉俯清沅。 \n高岸朝霞合，惊湍激箭奔。积阴春暗度，将霁雾先昏。 \n俗尚东皇祀，谣传义帝冤。桃花迷隐迹，楝叶慰忠魂。 \n户算资渔猎，乡豪恃子孙。照山畬火动，踏月俚歌喧。 \n拥楫舟为市，连甍竹覆轩。披沙金粟见，拾羽翠翘翻。 \n茗折苍溪秀，蘋生枉渚暄。禽惊格磔起，鱼戏噞喁繁。 \n沉约台榭故，李衡墟落存。湘灵悲鼓瑟，泉客泣酬恩。 \n露变蒹葭浦，星悬橘柚村。虎咆空野震，鼍作满川浑。 \n邻里皆迁客，儿童习左言。炎天无冽井，霜月见芳荪。 \n清白家传远，诗书志所敦。列科叨甲乙，从宦出丘樊。 \n结友心多契，驰声气尚吞。士安曾重赋，元礼许登门。 \n草檄嫖姚幕，巡兵戊己屯。筑台先自隗，送客独留髡。 \n遂结王畿绶，来观衢室樽。鸢飞入鹰隼，鱼目俪玙璠. \n晓烛罗驰道，朝阳辟帝阍。王正会夷夏，月朔盛旗幡。 \n独立当瑶阙，传呵步紫垣。按章清犴狱，视祭洁蘋蘩。 \n御历昌期远，传家宝祚蕃。繇文光夏启，神教畏轩辕。 \n内禅因天性，雄图授化元。继明悬日月，出震统乾坤。 \n大孝三朝备，洪恩九族惇。百川宗渤澥，五岳辅昆仑。 \n何幸逢休运，微班识至尊。校缗资筦榷，复土奉山园。 \n一失贵人意，徒闻太学论。直庐辞锦帐，远守愧朱幡。 \n巢幕方犹燕，抢榆尚笑鲲。邅回过荆楚，流落感凉温。 \n旅望花无色，愁心醉不惛。春江千里草，暮雨一声猿。 \n问卜安冥数，看方理病源。带赊衣改制，尘涩剑成痕。 \n三秀悲中散，二毛伤虎贲。来忧御魑魅，归愿牧鸡豚。 \n就日秦京远，临风楚奏烦。南登无灞岸，旦夕上高原。",
  "dynasty": "唐代",
  "id": 18895,
  "name": "武陵书怀五十韵",
  "poet": {
    "desc": "刘禹锡（772－842），字梦得，汉族，中国唐朝彭城（今徐州）人，祖籍洛阳，唐朝文学家，哲学家，自称是汉中山靖王后裔，曾任监察御史，是王叔文政治改革集团的一员。唐代中晚期著名诗人，有“诗豪”之称。他的家庭是一个世代以儒学相传的书香门第。政治上主张革新，是王叔文派政治革新活动的中心人物之一。后来永贞革新失败被贬为朗州司马（今湖南常德）。据湖南常德历史学家、收藏家周新国先生考证刘禹锡被贬为朗州司马其间写了著名的“汉寿城春望”。",
    "id": 197,
    "image": "https://raw.githubusercontent.com/hujiaweibujidao/poetry/master/image/image_197.jpg",
    "name": "刘禹锡",
    "star": 0
  },
  "star": 3,
  "tags": []
}