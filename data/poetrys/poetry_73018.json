{
  "content": "斜封一幅竹膜纸，上有文字十七行。\n字如瘦棘攒黑刺，文如温玉烂虹光。\n别时春风吹榆荚，及此已变蒹葭霜。\n道途与弟奉亲乐，後各失子怀悲伤。\n到郡纷然因事物，旧守数易承蔽藏。\n搜奸证缪若治絮，蚤虱尽去烦爨汤。\n事成条举作书尺，不肯劳人鱼腹将。\n鱼沉鱼浮任所适，偶能及我为非常。\n勤勤问我诗小传，国风才毕葛屦章。\n昔时许我到圣处，且避俗子多形相。\n未即寄去慎勿怪，他时不惜倾箱囊。\n知君亦欲此从事，君智自可施庙堂。\n何故区区守黄卷，蠹鱼尚耻亲芸香。\n我今正值雁南翔，报书与君倒肺肠。\n直须趁取筋力强，炊粳烹鲈加桂姜。\n洞庭绿橘包甘浆，旧楚黄橙绵作瓤。\n东山故游携舞娘，不饮学举黄金觞。\n溪如罨画水泱泱，刺船静入白鹭傍。\n菱叶已枯镜面凉，月色飞上白石床。\n坐看鱼跃散星芒，左右寂寂夜何长。\n乌栖古曲传吴王，千年万年歌未央。\n莫作腐儒针膏肓，莫作健吏绳饿狼。\n傥如龚遂劝农桑，傥如黄霸致凤皇。\n来不来，亦莫爱嘉祥。",
  "dynasty": "宋代",
  "id": 73018,
  "name": "得王介甫常州书",
  "poet": {
    "desc": "梅尧臣（1002～1060）字圣俞，世称宛陵先生，北宋著名现实主义诗人。汉族，宣州宣城（今属安徽）人。宣城古称宛陵，世称宛陵先生。初试不第，以荫补河南主簿。50岁后，于皇祐三年（1051）始得宋仁宗召试，赐同进士出身，为太常博士。以欧阳修荐，为国子监直讲，累迁尚书都官员外郎，故世称“梅直讲”、“梅都官”。曾参与编撰《新唐书》，并为《孙子兵法》作注，所注为孙子十家著（或十一家著）之一。有《宛陵先生集》60卷，有《四部丛刊》影明刊本等。词存二首。",
    "id": 131,
    "image": "https://raw.githubusercontent.com/hujiaweibujidao/poetry/master/image/image_131.jpg",
    "name": "梅尧臣",
    "star": 0
  },
  "star": 2,
  "tags": []
}