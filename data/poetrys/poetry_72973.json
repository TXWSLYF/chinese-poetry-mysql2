{
  "content": "圣人於诗言，曾否专其中。\n因事有所激，因物兴以通。\n自下而磨上，是之谓国风。\n雅章及颂篇，刺美亦道同。\n不独识鸟兽，而为文字工。\n屈原作离骚，自哀其志穷。\n愤世嫉邪意，寄在草木虫。\n尔来道颇丧，有作皆言空。\n烟云写形象，葩卉咏青红。\n人事极谀谄，引古称辨雄。\n经营唯切偶，荣利因被蒙。\n遂使世上人，只曰一艺充。\n以巧比戏弈，以声喻鸣桐。\n嗟嗟一何隔，甘用无言终。\n然古有登歌，缘辞合徵宫。\n辞由士大夫，不出於瞽蒙。\n予言与时辈，难用犹笃癃。\n虽唱谁能听，所遇辄瘖聋。\n诸君前有赠，爱我言过丰。\n君家好兄弟，响合如笙丛。\n虽欲一一报，强说恐非衷。\n聊书类顽石，不敢事磨砻。",
  "dynasty": "宋代",
  "id": 72973,
  "name": "答韩三子华韩五持国韩六玉汝见赠述诗",
  "poet": {
    "desc": "梅尧臣（1002～1060）字圣俞，世称宛陵先生，北宋著名现实主义诗人。汉族，宣州宣城（今属安徽）人。宣城古称宛陵，世称宛陵先生。初试不第，以荫补河南主簿。50岁后，于皇祐三年（1051）始得宋仁宗召试，赐同进士出身，为太常博士。以欧阳修荐，为国子监直讲，累迁尚书都官员外郎，故世称“梅直讲”、“梅都官”。曾参与编撰《新唐书》，并为《孙子兵法》作注，所注为孙子十家著（或十一家著）之一。有《宛陵先生集》60卷，有《四部丛刊》影明刊本等。词存二首。",
    "id": 131,
    "image": "https://raw.githubusercontent.com/hujiaweibujidao/poetry/master/image/image_131.jpg",
    "name": "梅尧臣",
    "star": 0
  },
  "star": 1,
  "tags": []
}