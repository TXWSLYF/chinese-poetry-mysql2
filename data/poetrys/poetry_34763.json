{
  "content": "篱下霜前偶得存，忍教迟晚避兰荪。也销造化无多力， \n未受阳和一点恩。栽处不容依玉砌，要时还许上金尊。 \n陶潜殁后谁知己，露滴幽丛见泪痕。",
  "dynasty": "唐代",
  "id": 34763,
  "name": "菊",
  "poet": {
    "desc": "李山甫，唐朝。咸通中累举不第，依魏博幕府为从事。尝逮事乐彦祯、罗弘信父子，文笔雄健，名著一方。诗一卷。",
    "id": 1308,
    "name": "李山甫",
    "star": 0
  },
  "star": 1,
  "tags": []
}