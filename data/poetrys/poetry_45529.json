{
  "content": "南有天台事可尊，孕灵含秀独超群。重重曲涧侵危石， \n步步层岩踏碎云。金雀每从云里现，异香多向夜深闻。 \n当知此界非凡界，一道幽奇各自分。 \n仙源佛窟有天台，今古嘉名遍九垓。石磴嵌空神匠出， \n瀑泉雄壮雨声来。景强偏感高僧上，地胜能令远思开。 \n一等翘诚依此处，自然灵贶作梯媒。 \n智泉福海莫能逾，亲自王恩运睿谟。感现尽冥心境界， \n资持全固道根株。石梁低翥红鹦鹉，烟岭高翔碧鹧鸪。 \n胜妙重重惟祷祝，永资军庶息灾虞。 \n凌晨迎请倍精诚，亲散鲜花异处清。罗汉攀枝呈梵相， \n岩僧倚树现真形。神幡双出红霞动，宝塔全开白气生。 \n都为王心标意切，满空盈月瑞分明。 \n幡花宝盖满青川，祈祷迎来圣半千。莫道胜缘无影响， \n须知嘉会有因缘。空中长似闻天乐，岩畔常疑有地仙。 \n何必更寻兜率去，重重灵应事昭然。 \n登云步岭涉烟程，好景随心次第生。圣者已符祥瑞事， \n地灵全副祷祈情。洞深重叠拖云湿，滩浅潺湲漱水清。 \n愿满事圆归去路，便风相送片帆轻。",
  "dynasty": "唐代",
  "id": 45529,
  "name": "武肃王有旨，石桥设斋会，进一诗，共六首",
  "poet": {
    "id": 0,
    "name": "吴越僧",
    "star": 0
  },
  "star": 1,
  "tags": []
}