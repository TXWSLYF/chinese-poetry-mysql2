{
  "content": "玄都五府风尘绝，碧海三山波浪深。桃实千年非易待， \n桑田一变已难寻。别有仙居对三市，金阙银宫相向起。 \n台前镜影伴仙娥，楼上箫声随凤史。凤楼迢递绝尘埃， \n莺时物色正裴回。灵芝紫检参差长，仙桂丹花重叠开。 \n双童绰约时游陟，三鸟联翩报消息。尽言真侣出遨游， \n传道风光无限极。轻花委砌惹裾香，残月窥窗觇幌色。 \n个时无数并妖妍，个里无穷总可怜。别有众中称黜帝， \n天上人间少流例。洛滨仙驾启遥源，淮浦灵津符远筮。 \n自言少小慕幽玄，只言容易得神仙。珮中邀勒经时序， \n箫里寻思复几年。寻思许事真情变，二人容华识少选。 \n漫道烧丹止七飞，空传化石曾三转。寄语天上弄机人， \n寄语河边值查客，乍可匆匆共百年，谁使遥遥期七夕。 \n想知人意自相寻，果得深心共一心。一心一意无穷已， \n投漆投胶非足拟。只将羞涩当风流，持此相怜保终始。 \n相怜相念倍相亲，一生一代一双人。不把丹心比玄石， \n惟将浊水况清尘。只言柱下留期信，好欲将心学松蕣。 \n不能京兆画蛾眉，翻向成都骋驺引。青牛紫气度灵关， \n尺素赩鳞去不还。连苔上砌无穷绿，修竹临坛几处斑。 \n此时空床难独守，此日别离那可久。梅花如雪柳如丝， \n年去年来不自持。初言别在寒偏在，何悟春来春更思。 \n春时物色无端绪，双枕孤眠谁分许。分念娇莺一种啼， \n生憎燕子千般语。朝云旭日照青楼，迟晖丽色满皇州。 \n落花泛泛浮灵沼，垂柳长长拂御沟。御沟大道多奇赏， \n侠客妖容递来往。宝骑连花铁作钱，香轮骛水珠为网。 \n香轮宝骑竞繁华，可怜今夜宿倡家。鹦鹉杯中浮竹叶， \n凤凰琴里落梅花。许辈多情偏送款，为问春花几时满。 \n千回鸟信说众诸，百过莺啼说长短。长短众诸判不寻， \n千回百过浪关心。何曾举意西邻玉，未肯留情南陌金。 \n南陌西邻咸自保，还辔归期须及早。为想三春狭斜路， \n莫辞九折邛关道。假令白里似长安，须使青牛学剑端。 \n蘋风入驭来应易，竹杖成龙去不难。龙飙去去无消息， \n鸾镜朝朝减容色。君心不记下山人，妾欲空期上林翼。 \n上林三月鸿欲稀，华表千年鹤未归。不分淹留桑路待， \n只应直取桂轮飞。",
  "dynasty": "唐代",
  "id": 3916,
  "name": "代女道士王灵妃赠道士李荣",
  "poet": {
    "desc": "骆宾王（约619—约687年）字观光，汉族，婺州义乌人（今浙江义乌）。唐初诗人，与王勃、杨炯、卢照邻合称“初唐四杰”。又与富嘉谟并称“富骆”。高宗永徽中为道王李元庆府属，历武功、长安主簿，仪凤三年，入为侍御史，因事下狱，次年遇赦，调露二年除临海丞，不得志，辞官。有集。骆宾王于武则天光宅元年，为起兵扬州反武则天的徐敬业作《代李敬业传檄天下文》，敬业败，亡命不知所之，或云被杀，或云为僧。",
    "id": 714,
    "image": "https://raw.githubusercontent.com/hujiaweibujidao/poetry/master/image/image_714.jpg",
    "name": "骆宾王",
    "star": 0
  },
  "star": 27,
  "tags": []
}