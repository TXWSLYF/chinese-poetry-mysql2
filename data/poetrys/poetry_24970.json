{
  "content": "九五当乾德，三千应瑞符。纂尧昌圣历，宗禹盛丕图。 \n画象垂新令，消兵易旧谟。选贤方去智，招谏忽升愚。 \n大乐调元气，神功运化炉。脱鳞超沆瀣，翻翼集蓬壶。 \n捧日恩光别，抽毫顾问殊。凤形怜采笔，龙颔借骊珠。 \n掷地声名寡，摩天羽翮孤。洁身酬雨露，利口扇谗谀。 \n碧海同宸眷，鸿毛比贱躯。辨疑分黑白，举直牴朋徒。 \n庭兽方呈角，阶蓂始效莩。日倾乌掩魄，星落斗摧枢。 \n坠剑悲乔岳，号弓泣鼎湖。乱群逢害马，择肉纵狂貙。 \n胆为隳肝竭，心因沥血枯。满帆摧骇浪，征棹折危途。 \n燕客书方诈，尧门信未孚。谤兴金就铄，毁极玉生瘉。 \n砺吻矜先搏，张罗骋疾驱。地嫌稀魍魉，海恨止番禺。 \n瘴岭冲蛇入，蒸池蹑虺趋。望天收雪涕，看镜揽霜须。 \n草毒人惊剪，茅荒室未诛。火风晴处扇，山鬼雨中呼。 \n穷老乡关远，羁愁骨肉无。鹊灵窥牖户，龟瑞出泥途。 \n烟岛深千瘴，沧波淼四隅。海标传信使，江棹认妻孥。 \n到接三冬暮，来经六月徂。暗滩朝不怒，惊濑夜无虞。 \n俯首安羸业，齐眉慰病夫。涸鱼思雨润，僵燕望雷苏。 \n诏下因颁朔，恩移讵省辜。诳天犹指鹿，依社尚凭狐。 \n度岭瞻牛斗，浮江淬辘轳。未平人睚眦，谁惧鬼揶揄。 \n盆浦潮通楚，匡山地接吴。庾楼清桂满，远寺素莲敷。 \n仿佛皆停马，悲欢尽隙驹。旧交封宿草，衰鬓重生刍。 \n万戟分梁苑，双旌寄鲁儒。駸駸移岁月，冉冉近桑榆。 \n疲马愁千里，孤鸿念五湖。终当赋归去，那更学杨朱。",
  "dynasty": "唐代",
  "id": 24970,
  "name": "趋翰苑遭诬构四十六韵",
  "poet": {
    "desc": "李绅（772—846）汉族，亳州（今属安徽）人，生于乌程（今浙江湖州），长于润州无锡（今属江苏）。字公垂。27岁考中进士，补国子助教。与元稹、白居易交游甚密，他一生最闪光的部分在于诗歌，他是在文学史上产生过巨大影响的新乐府运动的参与者。作有《乐府新题》20首，已佚。著有《悯农》诗两首：“锄禾日当午，汗滴禾下土，谁知盘中餐，粒粒皆辛苦。”脍灸人口，妇孺皆知，千古传诵。《全唐诗》存其诗四卷。",
    "id": 683,
    "image": "https://raw.githubusercontent.com/hujiaweibujidao/poetry/master/image/image_683.jpg",
    "name": "李绅",
    "star": 0
  },
  "star": 1,
  "tags": []
}