{
  "content": "信书成痴，捱到如今，无生可谋。奈浑家梦饭，谷难虚贷，长年断肉，菜亦慳搜。风雨潇潇，江山落落，死又还生春复秋。八十岁，是这般多活，堪吊堪羞。 \n休休。盍自回头。要铁汉须从穷处求。那袁安闭户，恬然僵卧，少陵任妇，长是贫愁。一等清风，千年佳话，蚁蚋看他金谷楼。是是是，笑出门天阔，一片云浮。",
  "dynasty": "宋代",
  "id": 62657,
  "name": "沁园春（示诸儿）",
  "poet": {
    "desc": "（一二一四～一二九七），字谦之，一字子微，号本堂，晚年号嵩溪遗耄，鄞县（今浙江宁波）人，寄籍奉化。理宗宝祐四年（一二五六）进士，调监饶州商税。景定元年（一二六○），为白鹭书院山长，知安福县。",
    "id": 80,
    "image": "https://raw.githubusercontent.com/hujiaweibujidao/poetry/master/image/image_80.jpg",
    "name": "陈著",
    "star": 0
  },
  "star": 1,
  "tags": []
}