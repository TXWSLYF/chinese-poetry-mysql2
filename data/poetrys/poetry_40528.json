{
  "content": "不遇至真传道要，曾看真诰亦何为。旧碑经乱沈荒涧， \n灵篆因耕出故基。蛙黾自喧浇药井，牛羊闲过放生池。 \n萧条夕景空坛畔，朽桧枝斜绿蔓垂。 \n一寻遗迹到仙乡，云鹤沈沈思渺茫。丹井岁深生草木， \n芝田春废卧牛羊。雨淋残画摧荒壁，鼠引饥蛇落坏梁。 \n薄暮欲归仍伫立，菖蒲风起水泱泱。",
  "dynasty": "唐代",
  "id": 40528,
  "name": "题魏坛二首",
  "poet": {
    "desc": "李建勋[公元八七二年左右至九五二年]字致尧，广陵人。（全唐诗作陇西人。此从唐才子传）约生于唐懿宗咸通十三年，卒于周太祖广顺二年，年约八十一岁。少好学能属文，尢工诗。南唐主李昪镇金陵，用为副使，预禅代之策，拜中书侍郎同平章事。昪元五年，（公元九四一年）放还私第。嗣主璟，召拜司空。以司徒致仕，赐号钟山公，年已八十。时宋齐丘隐居洪州西山，建勋常往造谒致敬。后归高安别墅，一夕，无病而终。建勋著有钟山集二十卷，《唐才子传》传于世。",
    "id": 1996,
    "name": "李建勋",
    "star": 0
  },
  "star": 1,
  "tags": []
}