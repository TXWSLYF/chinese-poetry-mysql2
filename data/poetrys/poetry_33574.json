{
  "content": "寒夜清，帘外迢迢星斗明。况有萧闲洞中客， \n吟为紫凤呼凰声。 \n瘿木杯，杉赘楠瘤刳得来。莫怪家人畔边笑， \n渠心只爱黄金罍。 \n落霞琴，寥寥山水扬清音。玉皇仙驭碧云远， \n空使松风终日吟。 \n莲花烛，亭亭嫩蕊生红玉。不知含泪怨何人， \n欲问无由得心曲。 \n金火障，红兽飞来射罗幌。夜来斜展掩深炉， \n半睡芙蓉香荡漾。 \n忆山月，前溪后溪清复绝。看看又及桂花时， \n空寄子规啼处血。 \n锦鲸荐，碧香红腻承君宴。几度闲眠却觉来， \n彩鳞飞出云涛面。 \n怀溪云，漠漠闲笼鸥鹭群。有时日暮碧将合， \n还被鱼舟来触分。 \n霜中笛，落梅一曲瑶华滴。不知青女是何人， \n三奏未终头已白。 \n月下桥，风外拂残衰柳条。倚栏杆处独自立， \n青翰何人吹玉箫？",
  "dynasty": "唐代",
  "id": 33574,
  "name": "夜会问答十",
  "poet": {
    "desc": "皮日休，字袭美，一字逸少，生于公元834至839年间，卒于公元902年以后。曾居住在鹿门山，自号鹿门子，又号间气布衣、醉吟先生。晚唐文学家、散文家，与陆龟蒙齐名，世称\"皮陆\"。今湖北天门人（《北梦琐言》），汉族。咸通八年（867）进士及第，在唐时历任苏州军事判官（《吴越备史》）、著作佐郎、太常博士、毗陵副使。后参加黄巢起义，或言“陷巢贼中”（《唐才子传》），任翰林学士，起义失败后不知所踪。诗文兼有奇朴二态，且多为同情民间疾苦之作。《新唐书·艺文志》录有《皮日休集》、《皮子》、《皮氏鹿门家钞》多部。",
    "id": 604,
    "image": "https://raw.githubusercontent.com/hujiaweibujidao/poetry/master/image/image_604.jpg",
    "name": "皮日休",
    "star": 0
  },
  "star": 1,
  "tags": []
}