{
  "content": "志适不期贵，道存岂偷生。久忘上封事，复笑升天行。 \n窜逐宦湘浦，摇心剧悬旌。始惊陷世议，终欲逃天刑。 \n岁月杀忧栗，慵疏寡将迎。追游疑所爱，且复舒吾情。 \n石角恣幽步，长乌遂遐征。磴回茂树断，景晏寒川明。 \n旷望少行人，时闻田鹳鸣。风篁冒水远，霜稻侵山平。 \n稍与人事闲，益知身世轻。为农信可乐，居宠真虚荣。 \n乔木馀故国，愿言果丹诚。四支反田亩，释志东皋耕。",
  "dynasty": "唐代",
  "id": 18279,
  "name": "游石角过小岭至长乌村",
  "poet": {
    "desc": "柳宗元（773年－819年），字子厚，唐代河东（今山西运城）人，杰出诗人、哲学家、儒学家乃至成就卓著的政治家，唐宋八大家之一。著名作品有《永州八记》等六百多篇文章，经后人辑为三十卷，名为《柳河东集》。因为他是河东人，人称柳河东，又因终于柳州刺史任上，又称柳柳州。柳宗元与韩愈同为中唐古文运动的领导人物，并称“韩柳”。在中国文化史上，其诗、文成就均极为杰出，可谓一时难分轩轾。",
    "id": 646,
    "image": "https://raw.githubusercontent.com/hujiaweibujidao/poetry/master/image/image_646.jpg",
    "name": "柳宗元",
    "star": 0
  },
  "star": 1,
  "tags": []
}