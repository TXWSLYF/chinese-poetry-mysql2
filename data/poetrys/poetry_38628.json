{
  "content": "海内昔年狎太平，横目穰穰何峥嵘。天生天杀岂天怒， \n忍使朝朝喂猛虎。关东驿路多丘荒，行人最忌税人场。 \n张彦雄特制残暴，见之叱起如叱羊。鸣弦霹雳越幽阻， \n往往依林犹抵拒。草际旋看委锦茵，腰间不更抽白羽。 \n老饕已毙众雏恐，童稚揶揄皆自勇。忠良效顺势亦然， \n一剑猜狂敢轻动。有文有武方为国，不是英雄伏不得。 \n试征张彦作将军，几个将军愿策勋？",
  "dynasty": "唐代",
  "id": 38628,
  "name": "南阳小将张彦硖口镇税人场射虎歌（一作白居易诗）",
  "poet": {
    "desc": "韦庄（约836年─910年），字端己，杜陵（今中国陕西省西安市附近）人，诗人韦应物的四代孙，唐朝花间派词人，词风清丽，有《浣花词》流传。曾任前蜀宰相，谥文靖。",
    "id": 622,
    "image": "https://raw.githubusercontent.com/hujiaweibujidao/poetry/master/image/image_622.jpg",
    "name": "韦庄",
    "star": 0
  },
  "star": 3,
  "tags": []
}