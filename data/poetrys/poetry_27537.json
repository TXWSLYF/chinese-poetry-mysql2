{
  "content": "山城树叶红，下有碧溪水。溪桥向吴路，酒旗夸酒美。 \n下马此送君，高歌为君醉。念君苞材能，百工在城垒。 \n空山三十年，鹿裘挂窗睡。自言陇西公，飘然我知己。 \n举酒属吴门，今朝为君起。悬弓三百斤，囊书数万纸。 \n战贼即战贼，为吏即为吏。尽我所有无，惟公之指使。 \n予曰陇西公，滔滔大君子。常思抡群材，一为国家治。 \n譬如匠见木，碍眼皆不弃。大者粗十围，小者细一指。 \ncq橛与栋梁，施之皆有位。忽然竖明堂，一挥立能致。 \n予亦何为者，亦受公恩纪。处士有常言，残虏为犬豕。 \n常恨两手空，不得一马箠。今依陇西公，如虎傅两翅。 \n公非刺史材，当坐岩廊地。处士魁奇姿，必展平生志。 \n东吴饶风光，翠巘多名寺。疏烟亹亹秋，独酌平生思。 \n因书问故人，能忘批纸尾。公或忆姓名，为说都憔悴。",
  "dynasty": "唐代",
  "id": 27537,
  "name": "送沈士赴苏州，李中丞招以诗赠行",
  "poet": {
    "desc": "杜牧（公元803－约852年），字牧之，号樊川居士，汉族，京兆万年（今陕西西安）人，唐代诗人。杜牧人称“小杜”，以别于杜甫。与李商隐并称“小李杜”。因晚年居长安南樊川别墅，故后世称“杜樊川”，著有《樊川文集》。",
    "id": 211,
    "image": "https://raw.githubusercontent.com/hujiaweibujidao/poetry/master/image/image_211.jpg",
    "name": "杜牧",
    "star": 0
  },
  "star": 1,
  "tags": []
}