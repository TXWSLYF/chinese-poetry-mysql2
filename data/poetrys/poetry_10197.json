{
  "content": "吾友遇知己，策名逢圣朝。高才擅白雪，逸翰怀青霄。 \n承诏选嘉宾，慨然即驰轺。清昼下公馆，尺书忽相邀。 \n留欢惜别离，毕景驻行镳。言及沙漠事，益令胡马骄。 \n丈夫拔东蕃，声冠霍嫖姚。兜鍪冲矢石，铁甲生风飙。 \n诸将出冷陉，连营济石桥。酋豪尽俘馘，子弟输征徭。 \n边庭绝刁斗，战地成渔樵。榆关夜不扃，塞口长萧萧。 \n降胡满蓟门，一一能射雕。军中多宴乐，马上何轻趫。 \n戎狄本无厌，羁縻非一朝。饥附诚足用，饱飞安可招。 \n李牧制儋蓝，遗风岂寂寥。君还谢幕府，慎勿轻刍荛。",
  "dynasty": "唐代",
  "id": 10197,
  "name": "睢阳酬别畅大判官",
  "poet": {
    "desc": "高适是我国唐代著名的边塞诗人，世称“高常侍”。 作品收录于《高常侍集》。高适与岑参并称“高岑”，其诗作笔力雄健，气势奔放，洋溢着盛唐时期所特有的奋发进取、蓬勃向上的时代精神。",
    "id": 227,
    "image": "https://raw.githubusercontent.com/hujiaweibujidao/poetry/master/image/image_227.jpg",
    "name": "高适",
    "star": 0
  },
  "star": 1,
  "tags": []
}