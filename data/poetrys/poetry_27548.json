{
  "content": "昔子来陵阳，时当苦炎热。我虽在金台，头角长垂折。 \n奉披尘意惊，立语平生豁。寺楼最鶱轩，坐送飞鸟没。 \n一樽中夜酒，半破前峰月。烟院松飘萧，风廊竹交戛。 \n时步郭西南，缭径苔圆折。好鸟响丁丁，小溪光汃汃。 \n篱落见娉婷，机丝弄哑轧。烟湿树姿娇，雨馀山态活。 \n仲秋往历阳，同上牛矶歇。大江吞天去，一练横坤抹。 \n千帆美满风，晓日殷鲜血。历阳裴太守，襟韵苦超越。 \n鞔鼓画麒麟，看君击狂节。离袖飐应劳，恨粉啼还咽。 \n明年忝谏官，绿树秦川阔。子提健笔来，势若夸父渴。 \n九衢林马挝，千门织车辙。秦台破心胆，黥阵惊毛发。 \n子既屈一鸣，余固宜三刖。慵忧长者来，病怯长街喝。 \n僧炉风雪夜，相对眠一褐。暖灰重拥瓶，晓粥还分钵。 \n青云马生角，黄州使持节。秦岭望樊川，只得回头别。 \n商山四皓祠，心与樗蒲说。大泽蒹葭风，孤城狐兔窟。 \n且复考诗书，无因见簪笏。古训屹如山，古风冷刮骨。 \n周鼎列瓶罂，荆璧横抛摋。力尽不可取，忽忽狂歌发。 \n三年未为苦，两郡非不达。秋浦倚吴江，去楫飞青鹘。 \n溪山好画图，洞壑深闺闼。竹冈森羽林，花坞团宫缬。 \n景物非不佳，独坐如鞲绁。丹鹊东飞来，喃喃送君札。 \n呼儿旋供衫，走门空踏袜。手把一枝物，桂花香带雪。 \n喜极至无言，笑馀翻不悦。人生直作百岁翁， \n亦是万古一瞬中。我欲东召龙伯翁，上天揭取北斗柄。 \n蓬莱顶上斡海水，水尽到底看海空。月于何处去， \n日于何处来？跳丸相趁走不住， \n尧舜禹汤文武周孔皆为灰。酌此一杯酒，与君狂且歌。 \n离别岂足更关意，衰老相随可奈何。",
  "dynasty": "唐代",
  "id": 27548,
  "name": "池州送孟迟先辈",
  "poet": {
    "desc": "杜牧（公元803－约852年），字牧之，号樊川居士，汉族，京兆万年（今陕西西安）人，唐代诗人。杜牧人称“小杜”，以别于杜甫。与李商隐并称“小李杜”。因晚年居长安南樊川别墅，故后世称“杜樊川”，著有《樊川文集》。",
    "id": 211,
    "image": "https://raw.githubusercontent.com/hujiaweibujidao/poetry/master/image/image_211.jpg",
    "name": "杜牧",
    "star": 0
  },
  "star": 1,
  "tags": []
}