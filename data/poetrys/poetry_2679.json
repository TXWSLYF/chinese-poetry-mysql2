{
  "content": "惟昔迁乐土，迨今已重世。阴庆荷先德，素风惭后裔。 \n唯益梓桑恭，岂禀山川丽。于时初自勉，揆己无兼济。 \n瘠土资劳力，良书启蒙蔽。一探石室文，再擢金门第。 \n既起南宫草，复掌西掖制。过举及小人，便蕃在中岁。 \n亚司河海秩，转牧江湖澨。勿谓符竹轻，但觉涓尘细。 \n一麾尚云忝，十驾宜求税。心息已如灰，迹牵且为赘。 \n忽捧天书委，将革海隅弊。朝闻循诚节，夕饮蒙瘴疠。 \n义疾耻无勇，盗憎攻亦锐。葵藿是倾心，豺狼何反噬。 \n履险甘所受，劳贤恧相曳。揽辔但荒服，循陔便私第。 \n嘉庆始获申，恩华复相继。无庸我先举，同事君犹滞。 \n当推奉使绩，且结拜亲契。更延怀安旨，曾是虑危际。 \n善谋虽若兹，至理焉可替。所仗有神道，况承明主惠。",
  "dynasty": "唐代",
  "id": 2679,
  "name": "酬周判官巡至始兴会改秘书少监见贻之作兼呈耿广州",
  "poet": {
    "desc": "张九龄(678-740) : 唐开元尚书丞相，诗人。字子寿，一名博物，汉族，韶州曲江（今广东韶关市）人。长安年间进士。官至中书侍郎同中书门下平章事。后罢相，为荆州长史。诗风清淡。有《曲江集》。他是一位有胆识、有远见的著名政治家、文学家、诗人、名相。他忠耿尽职，秉公守则，直言敢谏，选贤任能，不徇私枉法，不趋炎附势，敢与恶势力作斗争，为“开元之治”作出了积极贡献。他的五言古诗，以素练质朴的语言，寄托深远的人生慨望，对扫除唐初所沿习的六朝绮靡诗风，贡献尤大。誉为“岭南第一人”。",
    "id": 691,
    "image": "https://raw.githubusercontent.com/hujiaweibujidao/poetry/master/image/image_691.jpg",
    "name": "张九龄",
    "star": 0
  },
  "star": 1,
  "tags": []
}