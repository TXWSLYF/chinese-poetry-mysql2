{
  "content": "晓登云门山，直上一千尺。绝顶弥孤耸，盘途几倾窄。 \n前对竖裂峰，下临削成壁。阳巘灵芝秀，阴崖半天赤。 \n大壑静不波，渺溟无际极。是时雪初霁，冱寒水更积。 \n披展送龙仪，宁安服狐白。沛恩惟圣主，祈福在方伯。 \n三元章醮升，五域□□觌。帟幕翠微亘，机茵丹洞辟。 \n祝起鸣天鼓，拜传端素册。霞间朱绂萦，岚际黄裳襞。 \n玉策奉诚信，仙佩俟奔驿。香气入岫门，瑞云出岩石。 \n至诚必招感，大福旋来格。空中忽神言，帝寿万千百。",
  "dynasty": "唐代",
  "id": 13134,
  "name": "云门山投龙诗",
  "poet": {
    "desc": "赵居贞，河北定州鼓城人。擢进士第。历吴郡太守兼江南采访处置使，天宝十年751年，吴郡太守赵居贞割昆山南境、嘉兴东境、海盐北境置华亭县。设县沿于松江。官北海郡太守。诗一首。",
    "id": 2312,
    "name": "赵居贞",
    "star": 0
  },
  "star": 1,
  "tags": []
}