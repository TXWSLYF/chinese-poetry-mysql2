{
  "content": "曹宗儒讲学之室 \n\n去日诚可惜，来日还可爱。\n耀灵如转丸，今昨忽相代。\n粤从识日来，旦莫几明晦。\n去来与来去，岁月不我贷。\n何哉弃日者，忽忽成玩愒。\n红轮日日升，青年讵能再。\n烛龙少停骖，受我巵酒酹。\n流光被吾躬，悉是天所赉。\n吾方读吾书，堂有父母在。\n古人惜分阴，我复何敢怠。\n读书欲如何，禄养愿亲逮。\n龙若昂首言，女亲殊未艾。\n\n",
  "dynasty": "元代",
  "id": 72707,
  "name": "爱日斋",
  "poet": {
    "desc": "孙华孙（？―1358），又名孙华，字元实，号果育老人。传见雍正《浙江通志》卷一八二。《大雅集》辑录其诗14首，《元诗选（补遗）》录其诗15首。《全元文》收其文2篇。当时人认为“其所为诗歌，流丽清远，意出天巧，绝类王维、孟浩然”。《列朝诗集•小传》等均以为“永嘉人，侨居华亭”。然查阅贡师泰《玩斋集》、《孙元实墓志铭》，华似为孙父移居松江后才出生。存疑。",
    "id": 978,
    "name": "孙华孙",
    "star": 0
  },
  "star": 1,
  "tags": []
}