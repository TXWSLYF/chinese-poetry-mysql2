{
  "content": "曾见当垆一个人，入时装束好腰身。 \n少年花蒂多芳思，只向诗中写取真。 \n醉袂几侵鱼子缬，飘缨长罥凤凰钗。 \n知君欲作闲情赋，应愿将身作锦鞋。 \n翠蝶密偎金叉首，青虫危泊玉钗梁。 \n愁生半额不开靥，只为多情团扇郎。 \n柳烟梅雪隐青楼，残日黄鹂语未休。 \n见说自能裁袙腹，不知谁更著帩头。 \n愁机懒织同心苣，闷绣先描连理枝。 \n多少风流词句里，愁中空咏早环诗。 \n燕支山色重能轻，南阳水泽斗分明。 \n不烦射雉先张翳，自有琴中威凤声。 \n半岁愁中镜似荷，牵环撩鬓却须磨。 \n花前不复抱瓶渴，月底还应琢刺歌。",
  "dynasty": "唐代",
  "id": 31993,
  "name": "嘲飞卿七首",
  "poet": {
    "desc": "段成式（803-863），字柯古。晚唐邹平人，唐代著名志怪小说家，约生于唐德宗贞元十九年（公元803年），卒于懿宗咸通四年（公元863年），其父段文昌，曾任宰相，封邹平郡公，工诗，有文名。在诗坛上，他与李商隐、温庭筠齐名。段成式信佛读经，饮酒赋诗唱和，以解其忧，诗中多流露出超脱世俗的消极情绪。",
    "id": 1136,
    "name": "段成式",
    "star": 0
  },
  "star": 1,
  "tags": []
}