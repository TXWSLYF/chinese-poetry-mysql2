{
  "content": "汉家七叶钟阳九，澒洞风埃昏九有。\n南国潢池正弄兵，北沽门户仍飞牡。\n仓皇万乘向金微，一去宫车不复归。\n提挈嗣皇绥旧服，万几从此出宫闱。\n东朝渊塞曾无匹，西宫才略称第一。\n恩泽何曾逮外家，咨谋往往闻温室。\n亲王辅政最称贤，诸将专征捷奏先。\n迅归欃抢回日月，八方重睹中兴年。\n联翩方召升朝右，北门独对西平手。\n因治楼船凿汉池，别营台沼追文囿。\n西直门西柳色青，玉泉山下水流清。\n新锡山名呼万寿，旧疏河水号昆明。\n昆明万寿佳山水，中间宫殿排云起。\n拂水回廊千步深，冠山傑阁三层峙。\n隥道盘行凌紫烟，上方宝殿放祈年。\n更栽火树千花发，不数名珠彻夜悬。\n是时朝野多丰豫，年年三月迎銮驭。\n长乐深严苦敝神，甘泉爽垲宜清暑。\n高秋风日过重阳，佳节坤成启未央。\n丹陛大陈三部伎，玉巵亲举万年觞。\n嗣皇上寿称臣子，本朝家法严无比。\n问膳曾无赐坐时，从游罕讲家人礼。\n东平小女最承恩，远嫁归来奉紫宸。\n卧起每偕荣寿主，丹青差喜缪夫人。\n尊号珠联十六字，太官加豆依前制。\n别启琼林贮羡余，更营玉府蒐珍异。\n月殿云阶敞上方，宫中习静夜焚香。\n但祝时平边塞静，千秋万岁未渠央。\n五十年间天下母，后来无继前无偶。\n却因清暇话平生，万事何堪重回首。\n忆昔先皇幸朔方，属车恩幸故难量。\n内批教写清舒馆，小印新镌同道堂。\n一朝铸鼎降龙驭，后宫髯绝不能去。\n北渚何堪帝子愁，南衙复遘丞卿怒。\n手夷端肃反京师，永念冲人未有知。\n为简儒臣严谕教，别求名族正宫闱。\n可怜白日西南驶，一纪恩勤付流水。\n甲观曾无世嫡孙，后宫并乏才人子。\n提携犹子付黄图，劬苦还如同治初。\n又见法宫冯玉几，更劳武帐坐珠襦。\n国事中间几翻覆，近年最忆怀来辱。\n草地间关短毂车，邮亭仓卒芜萎粥。\n上相留都树大牙，东南诸将奉王家。\n坐令佳气腾金阙，复道都人望翠华。\n自古忠良能活国，于今母子仍玉食。\n宗庙重闻钟鼓声，离宫不改池台色。\n一自官家静摄频，含饴无异弄诸孙。\n但看腰脚今犹健，莫道伤心迹已陈。\n两宫一旦同绵惙，天柱偏先地维折。\n高武子孙复几人，哀平国统仍三绝。\n是时长乐正弥留，茹痛还为社稷谋。\n已遣伯禽承大统，更扳公旦觐诸侯。\n别有重臣升御榻，紫枢元老开黄阁。\n安世忠勤自始终，本初才气尤腾踔。\n复数同时奉话言，诸王刘泽号亲贤。\n独总百官居冢宰，共扶孺子济艰难。\n社稷有灵邦有主，今朝地下告文祖。\n坐见弥天戢玉棺，独留末命书盟府。\n原庙丹青俨若神，镜奁遗物尚如新。\n那知此日新朝主，便是当时顾命臣。\n离宫一闭经三载，绿水青山不曾改。\n雨洗苍苔石兽闲，风摇朱户铜蠡在。\n云韶散乐久无声，甲帐珠簾取次倾。\n岂谓先朝营楚殿，翻教今日恨尧臣。\n宣室遗言犹在耳，山河盟誓期终始。\n寡妇孤儿要易欺，讴歌狱讼终何是。\n深宫母子独凄然，却似滦阳游幸年。\n昔去会逢天下养，今来劣受厉人怜。\n虎鼠龙鱼无定态，唐侯已在虞宾位。\n且语王孙慎勿疏，相期黄发终无艾。\n定陵松柏郁青青，应为兴亡一拊膺。\n却忆年年寒食节，朱侯亲上十三陵。",
  "dynasty": "清代",
  "id": 69443,
  "name": "颐和园词",
  "poet": {
    "desc": "王国维（1877年—1927年），字伯隅、静安，号观堂、永观，汉族，浙江海宁盐官镇人。清末秀才。我国近现代在文学、美学、史学、哲学、古文字学、考古学等各方面成就卓著的学术巨子，国学大师。",
    "id": 408,
    "image": "https://raw.githubusercontent.com/hujiaweibujidao/poetry/master/image/image_408.jpg",
    "name": "王国维",
    "star": 0
  },
  "star": 11,
  "tags": []
}