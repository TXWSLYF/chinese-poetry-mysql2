{
  "content": "顽贱一拳石，精珍百炼金。名价既相远，交分何其深。 \n中诚一以合，外物不能侵。逶迤二十年，与世同浮沈。 \n晚有退闲约，白首归云林。垂老忽相失，悲哉口语心。 \n春日嵩高阳，秋夜清洛阴。丘园共谁卜，山水共谁寻。 \n风月共谁赏，诗篇共谁吟。花开共谁看，酒熟共谁斟。 \n惠死庄杜口，钟殁师废琴。道理使之然，从古非独今。 \n吾道自此孤，我情安可任。唯将病眼泪，一洒秋风襟。",
  "dynasty": "唐代",
  "id": 23316,
  "name": "哭崔常侍晦叔",
  "poet": {
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。",
    "id": 665,
    "image": "https://raw.githubusercontent.com/hujiaweibujidao/poetry/master/image/image_665.jpg",
    "name": "白居易",
    "star": 0
  },
  "star": 2,
  "tags": []
}