{
  "content": "洞庭水上一株桐，\n经霜触浪困严风。\n昔时抽心耀白日，\n今旦卧死黄沙中。\n洛阳名工见咨嗟，\n一翦一刻作琵琶。\n白璧规心学明月，\n珊瑚映面作风花。\n帝王见赏不见忘，\n提携把握登建章。\n掩抑摧藏张女弹，\n殷勤促柱楚明光。\n年年月月对君子，\n遥遥夜夜宿未央。\n未央采女弃鸣篪，\n争先拂拭生光仪。\n茱萸锦衣玉作匣，\n安念昔日枯树枝。\n不学衡山南岭桂，\n至今千年犹未知。",
  "dynasty": "南北朝",
  "id": 48128,
  "name": "行路难·洞庭水上一",
  "poet": {
    "desc": "吴均（469年－520年），字叔庠。南朝梁史学家，文学家，时官吴兴主簿。明人辑有《吴朝清集》。",
    "id": 534,
    "image": "https://raw.githubusercontent.com/hujiaweibujidao/poetry/master/image/image_534.jpg",
    "name": "吴均",
    "star": 0
  },
  "star": 25,
  "tags": []
}