{
  "content": "灵松灵松，是何根株。盘擗枝干，与群木殊。 \n世眼争知苍翠容，薜萝遮体深朦胧。先秋瑟瑟生谷风， \n青阴倒卓寒潭中。八月天威行肃杀，万木凋零向霜雪。 \n唯有此松高下枝，一枝枝在无摧折。痴冻顽冰如铁坚， \n重重锁到槎牙颠。老鳞枯节相把捉，踉跄立在青崖前。 \n有时深洞兴雷雹，飞电绕身光闪烁。乍似苍龙惊起时， \n攫雾穿云欲腾跃。夜深山月照高枝，疏影细落莓苔矶。 \n千年朽枿魍魉出，一株寒韵锵琉璃。安得良工妙图雘， \n写将偃蹇悬烟阁。飞瀑声中战岁寒，红霞影里擎萧索。",
  "dynasty": "唐代",
  "id": 45321,
  "name": "灵松歌",
  "poet": {
    "desc": "齐己（863年—937年）出家前俗名胡德生，晚年自号衡岳沙门，湖南长沙宁乡县祖塔乡人，唐朝晚期著名诗僧。",
    "id": 2,
    "image": "https://raw.githubusercontent.com/hujiaweibujidao/poetry/master/image/image_2.jpg",
    "name": "齐己",
    "star": 0
  },
  "star": 1,
  "tags": []
}