{
  "content": "骠之乐器头象驼，音声不合十二和。促舞跳趫筋节硬， \n繁辞变乱名字讹。千弹万唱皆咽咽，左旋右转空傞傞。 \n俯地呼天终不会，曲成调变当如何。德宗深意在柔远， \n笙镛不御停娇娥。史馆书为朝贡传，太常编入鞮靺科。 \n古时陶尧作天子，逊遁亲听康衢歌。又遣遒人持木铎， \n遍采讴谣天下过。万人有意皆洞达，四岳不敢施烦苛。 \n尽令区中击壤块，燕及海外覃恩波。秦霸周衰古官废， \n下堙上塞王道颇。共矜异俗同声教，不念齐民方荐瘥。 \n传称鱼鳖亦咸若，苟能效此诚足多。借如牛马未蒙泽， \n岂在抱瓮滋鼋鼍。教化从来有源委，必将泳海先泳河。 \n是非倒置自古有，骠兮骠兮谁尔诃。",
  "dynasty": "唐代",
  "id": 21074,
  "name": "和李校书新题乐府十二首。骠国乐",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 1,
  "tags": []
}