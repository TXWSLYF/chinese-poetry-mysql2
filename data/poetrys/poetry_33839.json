{
  "content": "不必探幽上郁冈，公斋吟啸亦何妨。唯求薏苡供僧食， \n别著氍毹待客床。春近带烟分短蕙，晓来冲雪撼疏篁。 \n馀杭山酒犹封在，遥嘱高人未肯尝。 \n已上星津八月槎，文通犹自学丹砂。仙经写得空三洞， \n隐士招来别九华。静对真图呼绿齿，偶开神室问黄芽。 \n方诸更是怜才子，锡赉于君合有差。 \n名价皆酬百万馀，尚怜方丈讲玄虚。西都宾问曾成赋， \n东海人求近著书。茅洞烟霞侵寤寐，檀溪风月挂樵渔。 \n清朝还要廷臣在，两地宁容便结庐。",
  "dynasty": "唐代",
  "id": 33839,
  "name": "和袭美寒日书斋即事三首，每篇各用一韵",
  "poet": {
    "desc": "陆龟蒙（？～公元881年），唐代农学家、文学家，字鲁望，别号天随子、江湖散人、甫里先生，江苏吴县人。曾任湖州、苏州刺史幕僚，后隐居松江甫里，编著有《甫里先生文集》等。 他的小品文主要收在《笠泽丛书》中，现实针对性强，议论也颇精切，如《野庙碑》、《记稻鼠》等。陆龟蒙与皮日休交友，世称“皮陆”，诗以写景咏物为多。",
    "id": 335,
    "image": "https://raw.githubusercontent.com/hujiaweibujidao/poetry/master/image/image_335.jpg",
    "name": "陆龟蒙",
    "star": 0
  },
  "star": 1,
  "tags": []
}