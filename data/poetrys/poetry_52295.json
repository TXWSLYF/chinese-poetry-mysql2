{
  "content": "鹏海风波，鹤巢云水，梦残身寄尘寰。老来穷健，无闷也无欢。随分饥餐困睡，浑忘了、秋热春寒。清平世，闲人自在，乘兴访溪山。 \n渔竿。要老伴，浮江载酒，舣棹观澜。倩轻鸥假道，白鹭随轩。直到垂虹亭上，惊怪我、却做仙官。中秋月，披襟四顾，不似在人间。",
  "dynasty": "宋代",
  "id": 52295,
  "name": "满庭芳",
  "poet": {
    "desc": "朱敦儒 （1081－1159），字希真，洛阳人。历兵部郎中、临安府通判、秘书郎、都官员外郎、两浙东路提点刑狱，致仕，居嘉禾。绍兴二十九年（1159）卒。有词三卷，名《樵歌》。朱敦儒获得“词俊”之名，与“诗俊”陈与义等并称为“洛中八俊” （楼钥《跋朱岩壑鹤赋及送闾丘使君诗》）",
    "id": 723,
    "image": "https://raw.githubusercontent.com/hujiaweibujidao/poetry/master/image/image_723.jpg",
    "name": "朱敦儒",
    "star": 0
  },
  "star": 1,
  "tags": []
}