{
  "content": "主人劝客饮，劝客无夭妍。\n欲出古时物，先请射以年。\n我料孔子履，久化武库烟。\n固知陶氏梭，飞朱风雨天。\n世无轩辕镜，百怪争後先。\n复闻丰城剑，已入平津渊。\n聊雠二百载，傥有书画传。\n嗢呼才十一，便可倾觥船。\n探怀发二宝，太公新室钱。\n独行齐大刀，鎌形末环连。\n文存半辨齐，背有模法圆。\n次观金错刀，一刀平五千。\n精铜不蠹蚀，肉好钩婉全。\n为君举酒尽，跨马月娟娟。",
  "dynasty": "宋代",
  "id": 72965,
  "name": "饮刘原甫家原甫怀二古钱劝酒其一齐之大刀长",
  "poet": {
    "desc": "梅尧臣（1002～1060）字圣俞，世称宛陵先生，北宋著名现实主义诗人。汉族，宣州宣城（今属安徽）人。宣城古称宛陵，世称宛陵先生。初试不第，以荫补河南主簿。50岁后，于皇祐三年（1051）始得宋仁宗召试，赐同进士出身，为太常博士。以欧阳修荐，为国子监直讲，累迁尚书都官员外郎，故世称“梅直讲”、“梅都官”。曾参与编撰《新唐书》，并为《孙子兵法》作注，所注为孙子十家著（或十一家著）之一。有《宛陵先生集》60卷，有《四部丛刊》影明刊本等。词存二首。",
    "id": 131,
    "image": "https://raw.githubusercontent.com/hujiaweibujidao/poetry/master/image/image_131.jpg",
    "name": "梅尧臣",
    "star": 0
  },
  "star": 1,
  "tags": []
}