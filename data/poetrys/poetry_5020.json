{
  "content": "燕公为汉将，武德奉文思。利用经戎莽，英图叶圣诒。 \n塞沙制长策，穷石卷摇旗。万里要相贺，三边又在兹。 \n棱威方逐逐，谈笑坐怡怡。宠饯纷郊道，充厨竭御司。 \n尝醪企行迈，听乐罢涟洏。衮旒垂翰墨，缨蕤迭赋诗。 \n金山无积阻，玉树有华滋。请迨炎风暮，归旌候此时。",
  "dynasty": "唐代",
  "id": 5020,
  "name": "奉和圣制送张尚书巡边",
  "poet": {
    "id": 0,
    "name": "胡皓",
    "star": 0
  },
  "star": 1,
  "tags": []
}