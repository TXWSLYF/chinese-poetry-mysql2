{
  "content": "汉家张御史，晋国绿珠楼。时代邈已远，共谢洛阳秋。 \n洛阳大道边，旧地尚依然。下马独太息，扰扰城市喧。 \n时人欣绿珠，诗满金谷园。千载埋轮地，无人兴一言。 \n正直死犹忌，况乃未死前。汨罗有翻浪，恐是嫌屈原。 \n我闻太古水，上与天相连。如何一落地，又作九曲泉。 \n万古惟高步，可以旌我贤。",
  "dynasty": "唐代",
  "id": 13142,
  "name": "经埋轮地",
  "poet": {
    "desc": "唐代诗人。生卒年未详，常州义兴（今江苏宜兴南）人。父挺，乃高宗时宰相高智周外孙。等进士第，开元中，历侍御史、司封考功二员外郎。天宝中，历礼、吏、户三部侍郎，尚书左丞。安史乱起，陷贼，受伪职，后不知所终。《全唐诗》存诗七首。",
    "id": 1284,
    "name": "蒋冽",
    "star": 0
  },
  "star": 1,
  "tags": []
}