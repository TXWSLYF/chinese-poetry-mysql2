{
  "content": "八都词客漫喧然，谁解飞扬诰誓间。五色彩毫裁凤诏， \n九重天子豁龙颜。巴山月在趋朝去，锦水烟生入阁还。 \n谋及中兴多少事，莫愁明月不收关。 \n却搜文学起吾唐，暂失都城亦未妨。锦里幸为丹凤阙， \n幕宾征出紫微郎。来时走马随中使，到日援毫定外方。 \n若以掌言看谏猎，相如从此病辉光。 \n贾谊才承宣室召，左思唯预秘书流。赋家达者无过此， \n翰苑今朝是独游。立被御炉烟气逼，吟经栈阁雨声秋。 \n内人未识江淹笔，竟问当时不早求。",
  "dynasty": "唐代",
  "id": 38900,
  "name": "喜侯舍人蜀中新命三首",
  "poet": {
    "desc": "黄滔（840～911），字文江，莆田城内前埭（今荔城区东里巷）人，晚唐五代著名的文学家，被誉为“福建文坛盟主”、闽中“文章初祖”。《四库全书》收《黄御史集》10卷，附录1卷。",
    "id": 2328,
    "image": "https://raw.githubusercontent.com/hujiaweibujidao/poetry/master/image/image_2328.jpg",
    "name": "黄滔",
    "star": 0
  },
  "star": 1,
  "tags": []
}