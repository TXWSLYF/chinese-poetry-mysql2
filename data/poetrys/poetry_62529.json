{
  "content": "石笋埋云，风篁啸晚，翠微高处幽居。缥简云签，人间一点尘无。绿深门户啼鹃外，看堆床、宝晋图书。仅萧闲，浴砚临池，滴露研朱。 \n旧时曾写桃花扇，弄霏香秀笔，春满西湖。松菊依然，柴桑自爱吾庐。冰弦玉柱风流在，更秋兰、香染衣裾。照窗明，小字珠玑，重见欧虞。",
  "dynasty": "宋代",
  "id": 62529,
  "name": "高阳台（寄题荪壁山房）",
  "poet": {
    "desc": "李彭老（约公元1258年前后在世）字商隐（词综作字周隐，此从绝妙好词），号筼房，里居及生卒年均不详，约宋理宗宝佑末前后在世。淳佑中，官沿江制置司属官。工词，与周密、吴文英等相唱酬。尝纳妾，吴文英作绛都春词以贺。彭老所作词，周密绝妙好词采录不少，与弟李莱老同为宋遗民词社中重要作家，合有《龟溪二隐词》。",
    "id": 1471,
    "name": "李彭老",
    "star": 0
  },
  "star": 1,
  "tags": []
}