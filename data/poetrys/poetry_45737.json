{
  "content": "与君相见皇都里，陶陶动便经年醉。醉中往往爱藏真， \n亦不为他名与利。劝君休恋浮华荣，直须奔走烟霞程。 \n烟霞欲去如何去，先须肘后飞金晶。金晶飞到上宫里， \n上宫下宫通光明。当时玉汞涓涓生，奔归元海如雷声。 \n从此夫妻相际会，欢娱踊跃情无外。水火都来两半间， \n卦候翻成地天泰。一浮一沈阳炼阴，阴尽方知此理深。 \n到底根元是何物，分明只是水中金。乔公乔公急下手， \n莫逐乌飞兼兔走。何如修炼作真人，尘世浮生终不久。 \n人道长生没得来，自古至今有有有。",
  "dynasty": "唐代",
  "id": 45737,
  "name": "赠乔二郎",
  "poet": {
    "desc": "吕岩，也叫做吕洞宾。唐末、五代著名道士。名□(一作□)，号纯阳子，自称回道人。世称吕祖或纯阳祖师，为民间神话故事八仙之一。较早的宋代记载，称他为“关中逸人”或“关右人”，元代以后比较一致的说法，则为河中府蒲坂县永乐镇（今属山西芮城）人，或称世传为东平（治在今山东东平）人。",
    "id": 375,
    "image": "https://raw.githubusercontent.com/hujiaweibujidao/poetry/master/image/image_375.jpg",
    "name": "吕岩",
    "star": 0
  },
  "star": 1,
  "tags": []
}