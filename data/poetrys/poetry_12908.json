{
  "content": "谢君临郡府，越国旧山川。访道三千界，当仁五百年。 \n岩空驺驭响，树密旆旌连。阁影凌空壁，松声助乱泉。 \n开门得初地，伏槛接诸天。向背春光满，楼台古制全。 \n群峰争彩翠，百谷会风烟。香象随僧久，祥乌报客先。 \n清心乘暇日，稽首慕良缘。法证无生偈，诗成大雅篇。 \n苍生望已久，回驾独依然。",
  "dynasty": "唐代",
  "id": 12908,
  "name": "奉和独孤中丞游法华寺",
  "poet": {
    "desc": "皇甫冉，字茂政。约唐玄宗开元五年（公元717年）出生，卒于唐代宗大历五年（公元770年），润州（今镇江）丹阳人，著名诗人。先世居甘肃泾州。天宝十五年进士。曾官无锡尉，大历初入河南节度使王缙幕，终左拾遗、右补阙。其诗清新飘逸，多飘泊之感。",
    "id": 397,
    "image": "https://raw.githubusercontent.com/hujiaweibujidao/poetry/master/image/image_397.jpg",
    "name": "皇甫冉",
    "star": 0
  },
  "star": 1,
  "tags": []
}