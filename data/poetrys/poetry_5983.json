{
  "content": "先生谷神者，甲子焉能计。自说轩辕师，于今几千岁。 \n寓游城郭里，浪迹希夷际。应物云无心，逢时舟不系。 \n餐霞断火粒，野服兼荷制。白雪净肌肤，青松养身世。 \n韬精殊豹隐，炼骨同蝉蜕。忽去不知谁，偶来宁有契。 \n二仪齐寿考，六合随休憩。彭聃犹婴孩，松期且微细。 \n尝闻穆天子，更忆汉皇帝。亲屈万乘尊，将穷四海裔。 \n车徒遍草木，锦帛招谈说。八骏空往还，三山转亏蔽。 \n吾君感至德，玄老欣来诣。受箓金殿开，清斋玉堂闭。 \n笙歌迎拜首，羽帐崇严卫。禁柳垂香炉，宫花拂仙袂。 \n祈年宝祚广，致福苍生惠。何必待龙髯，鼎成方取济。",
  "dynasty": "唐代",
  "id": 5983,
  "name": "谒张果先生",
  "poet": {
    "desc": "李颀(690-751)，汉族，东川（今四川三台）人（有争议），唐代诗人。少年时曾寓居河南登封。开元十三年进士，做过新乡县尉的小官，诗以写边塞题材为主，风格豪放，慷慨悲凉，七言歌行尤具特色。",
    "id": 671,
    "image": "https://raw.githubusercontent.com/hujiaweibujidao/poetry/master/image/image_671.jpg",
    "name": "李颀",
    "star": 0
  },
  "star": 2,
  "tags": []
}