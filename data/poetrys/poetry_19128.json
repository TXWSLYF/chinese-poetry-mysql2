{
  "content": "太尉留琴地，时移重可寻。徽弦一掩抑，风月助登临。 \n荣驻青油骑，高张白雪音。祗言酬唱美，良史记王箴。 \n静对烟波夕，犹思栋宇清。卧龙空有处，驯鸟独忘情。 \n顾步襟期远，参差物象横。自宜雕乐石，爽气际青城。",
  "dynasty": "唐代",
  "id": 19128,
  "name": "和李德裕游汉州房公湖二首",
  "poet": {
    "desc": "唐郑州荥阳人，本名涵，郑馀庆子。德宗贞元进士。累迁右补阙。敢言不讳，迁考功员外郎。文宗立，入为侍讲学士，累迁尚书左丞。出为山南西道节度使。以户部尚书召，未拜而卒，谥宣。 集三十卷，今存诗五首。",
    "id": 2805,
    "name": "郑澣",
    "star": 0
  },
  "star": 1,
  "tags": []
}