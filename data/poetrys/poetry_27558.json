{
  "content": "觚棱金碧照山高，万国珪璋捧赭袍。舐笔和铅欺贾马， \n赞功论道鄙萧曹。东南楼日珠帘卷，西北天宛玉厄豪。 \n四海一家无一事，将军携镜泣霜毛。 \n晴云似絮惹低空，紫陌微微弄袖风。韩嫣金丸莎覆绿， \n许公鞯汗杏黏红。烟生窈窕深东第，轮撼流苏下北宫。 \n自笑苦无楼护智，可怜铅椠竟何功。 \n雨晴九陌铺江练，岚嫩千峰叠海涛。南苑草芳眠锦雉， \n夹城云暖下霓旄。少年羁络青纹玉，游女花簪紫蒂桃。 \n江碧柳深人尽醉，一瓢颜巷日空高。 \n束带谬趋文石陛，有章曾拜皂囊封。期严无奈睡留癖， \n势窘犹为酒泥慵。偷钓侯家池上雨，醉吟隋寺日沈钟。 \n九原可作吾谁与，师友琅琊邴曼容。 \n洪河清渭天池浚，太白终南地轴横。祥云辉映汉宫紫， \n春光绣画秦川明。草妒佳人钿朵色，风回公子玉衔声。 \n六飞南幸芙蓉苑，十里飘香入夹城。 \n丰貂长组金张辈，驷马文衣许史家。白鹿原头回猎骑， \n紫云楼下醉江花。九重树影连清汉，万寿山光学翠华。 \n谁识大君谦让德，一毫名利斗蛙蟆。",
  "dynasty": "唐代",
  "id": 27558,
  "name": "长安杂题长句六首",
  "poet": {
    "desc": "杜牧（公元803－约852年），字牧之，号樊川居士，汉族，京兆万年（今陕西西安）人，唐代诗人。杜牧人称“小杜”，以别于杜甫。与李商隐并称“小李杜”。因晚年居长安南樊川别墅，故后世称“杜樊川”，著有《樊川文集》。",
    "id": 211,
    "image": "https://raw.githubusercontent.com/hujiaweibujidao/poetry/master/image/image_211.jpg",
    "name": "杜牧",
    "star": 0
  },
  "star": 2,
  "tags": []
}