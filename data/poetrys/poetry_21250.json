{
  "content": "高岭峻棱棱，细泉流亹亹。势分合不得，东西随所委。 \n悠悠草蔓底，溅溅石罅里。分流来几年，昼夜两如此。 \n朝宗远不及，去海三千里。浸润小无功，山苗长旱死。 \n萦纡用无所，奔迫流不已。唯作呜咽声，夜入行人耳。 \n有源殊不竭，无坎终难止。同出而异流，君看何所似。 \n有似骨肉亲，派别从兹始。又似势利交，波澜相背起。 \n所以赠君诗，将君何所比。不比山上泉，比君井中水。",
  "dynasty": "唐代",
  "id": 21250,
  "name": "和答诗十首。和分水岭",
  "poet": {
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。",
    "id": 665,
    "image": "https://raw.githubusercontent.com/hujiaweibujidao/poetry/master/image/image_665.jpg",
    "name": "白居易",
    "star": 0
  },
  "star": 1,
  "tags": []
}