{
  "content": "有女妖且丽，裴回湘水湄。水湄兰杜芳，采之将寄谁。 \n瓠犀发皓齿，双蛾嚬翠眉。红脸如开莲，素肤若凝脂。 \n绰约多逸态，轻盈不自持。常矜绝代色，复恃倾城姿。 \n子夫前入侍，飞燕复当时。正悦掌中舞，宁哀团扇诗。 \n洛川昔云遇，高唐今尚违。幽阁禽雀噪，闲阶草露滋。 \n流景一何速，年华不可追。解佩安所赠，怨咽空自悲。",
  "dynasty": "唐代",
  "id": 1678,
  "name": "杂曲歌辞。妾薄命",
  "poet": {
    "desc": "武平一，名甄，以字行，武则天族孙，颍川郡王载德子。博学，通《春秋》。后在时，畏祸不与事，隐嵩山，修浮屠法，屡诏不应。中宗复位，平一居母丧，迫召为起居舍人，乞终制，不许。景龙二年，兼修文馆直学士，迁考功员外郎。虽预宴游，尝因诗规戒。明皇初，贬苏州参军。徙金坛令。既谪，名亦不衰。开元末卒。诗一卷。",
    "id": 2208,
    "image": "https://raw.githubusercontent.com/hujiaweibujidao/poetry/master/image/image_2208.jpg",
    "name": "武平一",
    "star": 0
  },
  "star": 3,
  "tags": []
}