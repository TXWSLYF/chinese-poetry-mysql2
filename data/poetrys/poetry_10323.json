{
  "content": "盛才膺命代，高价动良时。帝简登藩翰，人和发咏思。 \n神仙去华省，鹓鹭忆丹墀。清净能无事，优游即赋诗。 \n江山纷想像，云物共萎蕤。逸气刘公幹，玄言向子期。 \n多惭汲引速，翻愧激昂迟。相马知何限，登龙反自疑。 \n风尘吏道迫，行迈旅心悲。拙疾徒为尔，穷愁欲问谁。 \n秋庭一片叶，朝镜数茎丝。州县甘无取，丘园悔莫追。 \n琼瑶生箧笥，光景借茅茨。他日青霄里，犹应访所知。",
  "dynasty": "唐代",
  "id": 10323,
  "name": "奉酬睢阳路太守见赠之作",
  "poet": {
    "desc": "高适是我国唐代著名的边塞诗人，世称“高常侍”。 作品收录于《高常侍集》。高适与岑参并称“高岑”，其诗作笔力雄健，气势奔放，洋溢着盛唐时期所特有的奋发进取、蓬勃向上的时代精神。",
    "id": 227,
    "image": "https://raw.githubusercontent.com/hujiaweibujidao/poetry/master/image/image_227.jpg",
    "name": "高适",
    "star": 0
  },
  "star": 1,
  "tags": []
}