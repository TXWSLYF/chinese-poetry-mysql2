{
  "content": "梦上高高原，原上有深井。登高意枯渴，愿见深泉冷。 \n裴回绕井顾，自照泉中影。沉浮落井瓶，井上无悬绠。 \n念此瓶欲沉，荒忙为求请。遍入原上村，村空犬仍猛。 \n还来绕井哭，哭声通复哽。哽噎梦忽惊，觉来房舍静。 \n灯焰碧胧胧，泪光疑冏冏。钟声夜方半，坐卧心难整。 \n忽忆咸阳原，荒田万馀顷。土厚圹亦深，埋魂在深埂。 \n埂深安可越，魂通有时逞。今宵泉下人，化作瓶相憬。 \n感此涕汍澜，汍澜涕沾领。所伤觉梦间，便觉死生境。 \n岂无同穴期，生期谅绵永。又恐前后魂，安能两知省。 \n寻环意无极，坐见天将昞.吟此梦井诗，春朝好光景。",
  "dynasty": "唐代",
  "id": 20693,
  "name": "梦井",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 1,
  "tags": []
}