{
  "content": "久矣无循吏。自当年、弘宽去后，风流谁继。律令喜为鹰击勇，无复柔桑驯雉。何幸见、真儒小试。手种海棠三百本，有几多、遗爱人须记。潘岳县，未为贵。 \n文章政事通枫陛。看傅岩、霖雨岁旱，要须均施。玉色温其山似立，气禀新秋清厉。便好据、轻纶要地。却笑丽才非百里，骤天衢、自合还天骥。卮酒祝，八千岁。",
  "dynasty": "宋代",
  "id": 66982,
  "name": "贺新郎（寿县宰）",
  "poet": {
    "id": 0,
    "name": "程正同",
    "star": 0
  },
  "star": 1,
  "tags": []
}