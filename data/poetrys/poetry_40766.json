{
  "content": "百六承尧绪，艰难土运昌。太虚横彗孛，中野斗豺狼。 \n帝曰更吾嗣，时哉忆圣唐。英星垂将校，神岳诞忠良。 \n炼石医元气，屠鳌正昊苍。扫原铺一德，驱祲立三光。 \n大道重苏息，真风再发扬。芟夷逾旧迹，神圣掩前王。 \n郊酒酣寥廓，鸿恩受渺茫。地图龟负出，天诰凤衔将。 \n杂贡来山峙，群夷入雁行。紫泥搜海岱，鸿笔富岩廊。 \n鹰象敷宸极，寰瀛作瑞坊。泥丸封八表，金镜照中央。 \n构殿基麟趾，开藩表凤翔。銮舆亲稼穑，朱幌务蚕桑。 \n戎羯输天马，灵仙侍玉房。宫仪水蒐甲，门卫绿沈枪。 \n陶铸超三古，车书混万方。时巡望虞舜，蒐狩法殷汤。 \n化合讴谣满，年丰鬼蜮藏。政源归牧马，公法付神羊。 \n宝鼎无灵应，金瓯肯破伤。封山昭茂绩，祠执答嘉祥。 \n在昔宫闱僭，仍罹羿浞殃。牝鸡何譈ca，猘犬漫劻勷。 \n苗祷三灵怒，桓偷九族亡。鲸鲵寻挂网，魑魅旋投荒。 \n松柏霜逾翠，芝兰露更香。圣谟流祚远，仙系发源长。 \n岛屿征徭薄，漪澜泛稻凉。凫鱼餍餐啖，荷薜足衣裳。 \n寤寐华胥国，嬉游太素乡。鹰鹯飞接翼，忠孝住连墙。 \n有叟能调鼎，无媒隐钓璜。乾坤资识量，江海入文章。 \n野鹤思蓬阙，山麋忆庙堂。泥沙空淬砺，星斗屡低昂。 \n历草何因见，衢尊岂暂忘。终随嘉橘赋，霄汉谒羲皇。",
  "dynasty": "唐代",
  "id": 40766,
  "name": "圣帝击壤歌四十声",
  "poet": {
    "desc": "陈陶(约公元812—约885年)：字嵩伯，号三教布衣。《全唐诗》卷七百四十五“陈陶”传作“岭南(一云鄱阳，一云剑浦)人”。然而从其《闽川梦归》等诗题，以及称建水(在今福建南平市东南，即闽江上游)一带山水为“家山”(《投赠福建路罗中丞》)来看，当是剑浦(今福建南平)人，而岭南(今广东广西一带)或鄱阳(今江西波阳)只是他的祖籍。早年游学长安，善天文历象，尤工诗。举进士不第，遂恣游名山。唐宣宗大中(847—860年)时，隐居洪州西山(在今江西新建县西)，后不知所终。有诗十卷，已散佚，后人辑有《陈嵩伯诗集》一卷。",
    "id": 93,
    "image": "https://raw.githubusercontent.com/hujiaweibujidao/poetry/master/image/image_93.jpg",
    "name": "陈陶",
    "star": 0
  },
  "star": 1,
  "tags": []
}