{
  "content": "和静有真质，斯人称最灵。感物惑天性，触里纷多名。 \n祸机生隐微，智者鉴未形。败礼因近习，哲人自居贞。 \n当令念虑端，鄙嫚不能萌。苟非不逾矩，焉得遂性情。 \n谨之在事初，动用各有程。千里起步武，彗云自纤茎。 \n心源一流放，骇浪奔长鲸。渊木苟端深，枝流则贞清。 \n和理通性术，悠久方昭明。先师留中庸，可以导此生。",
  "dynasty": "唐代",
  "id": 16909,
  "name": "书绅诗",
  "poet": {
    "desc": "权德舆，唐代文学家。字载之。天水略阳（今甘肃秦安）人。后徙润州丹徒（今江苏镇江）。德宗时，召为太常博士，改左补阙，迁起居舍人、知制诰，进中书舍人。宪宗时，拜礼部尚书、同中书门下平章事，后徙刑部尚书，复以检校吏部尚书出为山南西道节度使。卒谥文，后人称为权文公。",
    "id": 603,
    "image": "https://raw.githubusercontent.com/hujiaweibujidao/poetry/master/image/image_603.jpg",
    "name": "权德舆",
    "star": 0
  },
  "star": 1,
  "tags": []
}