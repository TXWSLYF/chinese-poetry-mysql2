{
  "content": "宫烟晓散春如雾。参差护晴窗户。柳色初分，汤香未冷，正是清明百五。临流笑语。映十二阑干，翠嚬红妒。短帽轻鞍，倦游曾偏断桥路。 \n东风为谁媚妩。岁华顿感慨，双鬓何许。前度刘郎，三生杜牧，赢得征衫尘土。心期暗数。总寂寞当年，酒筹花谱。付与春愁，小楼今夜雨。",
  "dynasty": "宋代",
  "id": 68642,
  "name": "齐天乐（客长安赋）",
  "poet": {
    "desc": "王易简（生卒年不详）字理得，号可竹，山阴（今浙江绍兴）人。宋末登进士第，除瑞安主簿，不赴。入元，隐居不仕。易简笃于议论，多所著述，有《山中观史吟》。《乐府补题》有其咏物词四首，《绝妙好词》卷六载其词三首。",
    "id": 1067,
    "image": "https://raw.githubusercontent.com/hujiaweibujidao/poetry/master/image/image_1067.jpg",
    "name": "王易简",
    "star": 0
  },
  "star": 1,
  "tags": []
}