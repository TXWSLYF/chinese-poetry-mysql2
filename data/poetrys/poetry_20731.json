{
  "content": "官借江边宅，天生地势坳。欹危饶坏构，迢递接长郊。 \n怪鵩频栖息，跳蛙颇混淆。总无篱缴绕，尤怕虎咆哮。 \n停潦鱼招獭，空仓鼠敌猫。土虚烦穴蚁，柱朽畏藏蛟。 \n蛇虺吞檐雀，豺狼逐野麃。犬惊狂浩浩，鸡乱响嘐嘐. \n濩落贫甘守，荒凉秽尽包。断帘飞熠耀，当户网蟏蛸。 \n曲突翻成沼，行廊却代庖。桥横老颠枿，马病裛刍茭。 \n一一床头点，连连砌下泡。辱泥疑在绛，避雨想经崤。 \n相顾忧为鳖，谁能复系匏。誓心来利往，卜食过安爻。 \n何计逃昏垫，移文报旧交。栋梁存伐木，苫盖愧分茅。 \n金琯排黄荻，琅玕袅翠梢。花砖水面斗，鸳瓦玉声敲。 \n方础荆山采，修掾郢匠铇。隐锥雷震蛰，破竹箭鸣骹. \n正寝初停午，频眠欲转胞。囷圆收薄禄，厨敝备嘉肴。 \n各各人宁宇，双双燕贺巢。高门受车辙，华厩称蒲捎。 \n尺寸皆随用，毫厘敢浪抛。篾馀笼白鹤，枝剩架青。 \n制榻容筐篚，施关拒斗筲。栏干防汲井，密室待持胶。 \n庭草佣工薙，园蔬稚子掊。本图闲种植，那要择肥硗。 \n绿柚勤勤数，红榴个个抄。池清漉螃蟹，瓜蠹拾螌蟊。 \n晒篆看沙鸟，磨刀绽海鲛。罗灰修药灶，筑垛阅弓弰。 \n散诞都由习，童蒙剩懒教。最便陶静饮，还作解愁嘲。 \n近浦闻归楫，遥城罢晓铙。王孙如有问，须为并挥鞘。",
  "dynasty": "唐代",
  "id": 20731,
  "name": "江边四十韵（此后并江陵时作）",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 1,
  "tags": []
}