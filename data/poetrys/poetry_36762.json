{
  "content": "马头春向鹿头关，远树平芜一望闲。雪下文君沾酒市， \n云藏李白读书山。江楼客恨黄梅后，村落人歌紫芋间。 \n堤月桥灯好时景，汉庭无事不征蛮。 \n夜无多雨晓生尘，草色岚光日日新。蒙顶茶畦千点露， \n浣花笺纸一溪春。扬雄宅在唯乔木，杜甫台荒绝旧邻。 \n却共海棠花有约，数年留滞不归人。 \n渚远江清碧簟纹，小桃花绕薛涛坟。朱桥直指金门路， \n粉堞高连玉垒云。窗下斫琴翘凤足，波中濯锦散鸥群。 \n子规夜夜啼巴树，不并吴乡楚国闻。",
  "dynasty": "唐代",
  "id": 36762,
  "name": "蜀中三首",
  "poet": {
    "desc": "郑谷（约851～910）唐朝末期著名诗人。字守愚，汉族，江西宜春市袁州区人。僖宗时进士，官都官郎中，人称郑都官。又以《鹧鸪诗》得名，人称郑鹧鸪。其诗多写景咏物之作，表现士大夫的闲情逸致。风格清新通俗，但流于浅率。曾与许裳、张乔等唱和往还，号“芳林十哲”。原有集，已散佚，存《云台编》。",
    "id": 434,
    "image": "https://raw.githubusercontent.com/hujiaweibujidao/poetry/master/image/image_434.jpg",
    "name": "郑谷",
    "star": 0
  },
  "star": 1,
  "tags": []
}