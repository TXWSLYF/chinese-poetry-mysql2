{
  "content": "秦女乘鸾遗翠羽，落在人间与风舞。\n风休不归谁作主，此郎拾取装金缕。\n郎家主妇爱且怜，系向裙腰同出处。\n朝来邻里偶经过，方朔邹枚争欲睹。\n主人重客苦留连，急走钿车令去取。\n酒巡未匝掩合扉，忽已闻归报鹦鹉。\n重匀朱粉临镜台，促息不停催出户。\n正抱琵琶稳系条，辊作轻雷拢作雨。\n自解弹成啄木声，岂唯能写胡人语。\n醉眼流波入鬓时，弦慢遨郎紧弦柱。\n身柔柱涩郎力微，欲倩傍人频顾主。\n主何磊落风味多，就请上宾无不许。\n相疏情远谁称渠，画拨当胸客当去。",
  "dynasty": "宋代",
  "id": 72972,
  "name": "翠羽辞",
  "poet": {
    "desc": "梅尧臣（1002～1060）字圣俞，世称宛陵先生，北宋著名现实主义诗人。汉族，宣州宣城（今属安徽）人。宣城古称宛陵，世称宛陵先生。初试不第，以荫补河南主簿。50岁后，于皇祐三年（1051）始得宋仁宗召试，赐同进士出身，为太常博士。以欧阳修荐，为国子监直讲，累迁尚书都官员外郎，故世称“梅直讲”、“梅都官”。曾参与编撰《新唐书》，并为《孙子兵法》作注，所注为孙子十家著（或十一家著）之一。有《宛陵先生集》60卷，有《四部丛刊》影明刊本等。词存二首。",
    "id": 131,
    "image": "https://raw.githubusercontent.com/hujiaweibujidao/poetry/master/image/image_131.jpg",
    "name": "梅尧臣",
    "star": 0
  },
  "star": 2,
  "tags": []
}