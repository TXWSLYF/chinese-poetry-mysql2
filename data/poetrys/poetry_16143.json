{
  "content": "去处长将决胜筹，回回身在阵前头。 \n贼城破后先锋入，看著红妆不敢收。 \n熨帖朝衣抛战袍，夔龙班里侍中高。 \n对时先奏牙间将，次第天恩与节旄。 \n踏著家乡马脚轻，暮山秋色眼前明。 \n老人上酒齐头拜，得侍中来尽再生。 \n功成谁不拥藩方，富贵还须是本乡。 \n万里双旌汾水上，玉鞭遥指白云庄。 \n鼓吹幡旗道两边，行男走女喜骈阗。 \n旧交省得当时别，指点如今却少年。 \n广场破阵乐初休，彩纛高于百尺楼。 \n老将气雄争起舞，管弦回作大缠头。 \n笳声万里动燕山，草白天清塞马闲。 \n触处不如别处乐，可怜秋月照江关。 \n将士请衣忘却贫，绿窗红烛酒楼新。 \n家家尽踏还乡曲，明月街中不绝人。",
  "dynasty": "唐代",
  "id": 16143,
  "name": "田侍郎归镇（一作上魏博田侍中八首）",
  "poet": {
    "desc": "王建(约767年—约830年)：字仲初，生于颍川(今河南许昌)，唐朝诗人。其著作，《新唐书·艺文志》、《郡斋读书志》、《直斋书录解题》等皆作10卷，《崇文总目》作2卷。",
    "id": 482,
    "image": "https://raw.githubusercontent.com/hujiaweibujidao/poetry/master/image/image_482.jpg",
    "name": "王建",
    "star": 0
  },
  "star": 1,
  "tags": []
}