{
  "content": "南行逾六旬，始下昌乐泷。险恶不可状，船石相舂撞。 \n往问泷头吏，潮州尚几里。行当何时到，土风复何似。 \n泷吏垂手笑，官何问之愚。譬官居京邑，何由知东吴。 \n东吴游宦乡，官知自有由。潮州底处所，有罪乃窜流。 \n侬幸无负犯，何由到而知。官今行自到，那遽妄问为。 \n不虞卒见困，汗出愧且骇。吏曰聊戏官，侬尝使往罢。 \n岭南大抵同，官去道苦辽。下此三千里，有州始名潮。 \n恶溪瘴毒聚，雷电常汹汹。鳄鱼大于船，牙眼怖杀侬。 \n州南数十里，有海无天地。飓风有时作，掀簸真差事。 \n圣人于天下，于物无不容。比闻此州囚，亦在生还侬。 \n官无嫌此州，固罪人所徙。官当明时来，事不待说委。 \n官不自谨慎，宜即引分往。胡为此水边，神色久戃慌。 \nbd大瓶罂小，所任自有宜。官何不自量，满溢以取斯。 \n工农虽小人，事业各有守。不知官在朝，有益国家不。 \n得无虱其间，不武亦不文。仁义饬其躬，巧奸败群伦。 \n叩头谢吏言，始惭今更羞。历官二十馀，国恩并未酬。 \n凡吏之所诃，嗟实颇有之。不即金木诛，敢不识恩私。 \n潮州虽云远，虽恶不可过。于身实已多，敢不持自贺。",
  "dynasty": "唐代",
  "id": 17786,
  "name": "泷吏",
  "poet": {
    "desc": "韩愈（768～824）字退之，唐代文学家、哲学家、思想家，河阳（今河南省焦作孟州市）人，汉族。祖籍河北昌黎，世称韩昌黎。晚年任吏部侍郎，又称韩吏部。谥号“文”，又称韩文公。他与柳宗元同为唐代古文运动的倡导者，主张学习先秦两汉的散文语言，破骈为散，扩大文言文的表达功能。宋代苏轼称他“文起八代之衰”，明人推他为唐宋八大家之首，与柳宗元并称“韩柳”，有“文章巨公”和“百代文宗”之名，作品都收在《昌黎先生集》里。韩愈在思想上是中国“道统”观念的确立者，是尊儒反佛的里程碑式人物。",
    "id": 682,
    "image": "https://raw.githubusercontent.com/hujiaweibujidao/poetry/master/image/image_682.jpg",
    "name": "韩愈",
    "star": 0
  },
  "star": 1,
  "tags": []
}