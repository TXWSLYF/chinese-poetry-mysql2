{
  "content": "三考四岳下，官曹少休沐。久负青山诺，今还获所欲。 \n尝闻玉清洞，金简受玄箓。夙驾升天行，云游恣霞宿。 \n平明矫轻策，扪石入空曲。仙人古石坛，苔绕青瑶局。 \n阳桂凌烟紫，阴罗冒水绿。隔世闻丹经，悬泉注明玉。 \n前惊羽人会，白日天居肃。问我将致辞，笑之自相目。 \n竦身云遂起，仰见双白鹄。堕其一纸书，文字类鸟足。 \n视之了不识，三返又三复。归来问方士，举世莫解读。 \n何必若蜉蝣，然后为跼促。鄙哉宦游子，身志俱降辱。 \n再往不及期，劳歌叩山木。",
  "dynasty": "唐代",
  "id": 14884,
  "name": "入华山访隐者经仙人石坛",
  "poet": {
    "desc": "李益(约750—约830)， 唐代诗人，字君虞，祖籍凉州姑臧（今甘肃武威市凉州区），后迁河南郑州。大历四年(769)进士，初任郑县尉，久不得升迁，建中四年(783)登书判拔萃科。因仕途失意，后弃官在燕赵一带漫游。以边塞诗作名世，擅长绝句，尤其工于七绝。",
    "id": 484,
    "image": "https://raw.githubusercontent.com/hujiaweibujidao/poetry/master/image/image_484.jpg",
    "name": "李益",
    "star": 0
  },
  "star": 3,
  "tags": []
}