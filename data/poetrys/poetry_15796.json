{
  "content": "江边行人暮悠悠，山头殊未见荆州。岘亭西南路多曲， \n栎林深深石镞镞。看炊红米煮白鱼，夜向鸡鸣店家宿。 \n南中三月蚊蚋生，黄昏不闻人语声。生纱帷疏薄如雾， \n隔衣噆肤耳边鸣。欲明不待灯火起，唤得官船过蛮水。 \n女儿停客茆屋新，开门扫地桐花里。犬声扑扑寒溪烟， \n人家烧竹种山田。巴云欲雨薰石热，麋鹿度江虫出穴。 \n大蛇过处一山腥，野牛惊跳双角折。斜分汉水横千山， \n山青水绿荆门关。向前问个长沙路，旧是屈原沈溺处。 \n谁家丹旐已南来，逢著流人从此去。月明山鸟多不栖， \n下枝飞上高枝啼。主人念远心不怿，罗衫卧对章台夕。 \n红烛交横各自归，酒醒还是他乡客。壮年留滞尚思家， \n况复白头在天涯。",
  "dynasty": "唐代",
  "id": 15796,
  "name": "荆门行",
  "poet": {
    "desc": "王建(约767年—约830年)：字仲初，生于颍川(今河南许昌)，唐朝诗人。其著作，《新唐书·艺文志》、《郡斋读书志》、《直斋书录解题》等皆作10卷，《崇文总目》作2卷。",
    "id": 482,
    "image": "https://raw.githubusercontent.com/hujiaweibujidao/poetry/master/image/image_482.jpg",
    "name": "王建",
    "star": 0
  },
  "star": 1,
  "tags": []
}