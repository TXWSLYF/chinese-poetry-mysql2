{
  "content": "十叶开昌运，三辰丽德音。荐功期瘗玉，昭俭每捐金。 \n解泽皇风遍，虞泉白日沈。仍闻起居注，焚奏感人心。 \n孝理本忧勤，玄功在啬神。睿图传上嗣，寿酒比家人。 \n仙驭三清远，行宫万象新。小臣司吉从，还扈属车尘。 \n候晓传清跸，迎风引彩旒。共瞻宫辂出，遥想望陵愁。 \n弓剑随云气，衣冠奉月游。空馀驾龙处，摇落鼎湖秋。",
  "dynasty": "唐代",
  "id": 17171,
  "name": "顺宗至德大安孝皇帝挽歌三首（时充卤簿使）",
  "poet": {
    "desc": "权德舆，唐代文学家。字载之。天水略阳（今甘肃秦安）人。后徙润州丹徒（今江苏镇江）。德宗时，召为太常博士，改左补阙，迁起居舍人、知制诰，进中书舍人。宪宗时，拜礼部尚书、同中书门下平章事，后徙刑部尚书，复以检校吏部尚书出为山南西道节度使。卒谥文，后人称为权文公。",
    "id": 603,
    "image": "https://raw.githubusercontent.com/hujiaweibujidao/poetry/master/image/image_603.jpg",
    "name": "权德舆",
    "star": 0
  },
  "star": 1,
  "tags": []
}