{
  "content": "方汉比周年，兴王合在宣。亟闻降虏拜，复睹出师篇。 \n祈父万邦式，英猷三略传。算车申夏政，茇舍启戎田。 \n严问盟胡苑，军容济洛川。皇情怅关旆，诏饯列郊筵。 \n路接禁园草，池分御井莲。离声轸去角，居念断归蝉。 \n三捷岂云尔，七擒良信然。具僚诚寄望，奏凯秋风前。",
  "dynasty": "唐代",
  "id": 5083,
  "name": "奉和圣制送张说巡边",
  "poet": {
    "desc": "苏晋（676—734），数岁能属文，作《八卦论》。吏部侍郎房颖叔、秘书少监王绍，见而叹曰：“后来之王粲也。”应进士，又举大礼科，皆上第。先天中，累迁中书舍人，崇文馆学士。明皇监国，每有制命，皆晋及贾曾稿定。数进谠言，以父珦年老，乞解职归侍。开元十四年，为吏部侍郎。知选事，多赏拔。终太子左庶子。诗二首。李适之与贺知章、李琎、崔宗之、苏晋、李白、张旭、焦遂，共尊为“饮中八仙”。",
    "id": 2695,
    "name": "苏晋",
    "star": 0
  },
  "star": 1,
  "tags": []
}