{
  "content": "后院短墙临绿水，春风急管繁弦。问谁亲按小婵娟。玉堂真学士，琳馆地行仙。 \n安得此身来此处，依稀一梦梨园。江南刺史谩垂涎。据鞍肠已断，何况到尊前。",
  "dynasty": "宋代",
  "id": 51796,
  "name": "临江仙",
  "poet": {
    "desc": "曾纡（1073-1135）字公衮，晚号空青先生。江西临川南丰人。北宋丞相曾布第四子。曾布第四子，曾巩之侄。北宋末南宋初散文家、诗人、书法家。",
    "id": 2759,
    "name": "曾纡",
    "star": 0
  },
  "star": 1,
  "tags": []
}