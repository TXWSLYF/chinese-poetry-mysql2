{
  "content": "逝者何由见，中人未达情。马无生角望，猿有断肠鸣。 \n去伴投遐徼，来随梦险程。四年巴养育，万里硖回萦。 \n病是他乡染，魂应远处惊。山魈邪乱逼，沙虱毒潜婴。 \n母约看宁辨，余慵疗不精。欲寻方次第，俄值疾充盈。 \n灯火徒相守，香花只浪擎。莲初开月梵，蕣已落朝荣。 \n魄散云将尽，形全玉尚莹。空垂两行血，深送一枝琼。 \n秘祝休巫觋，安眠放使令。旧衣和箧施，残药满瓯倾。 \n乳媪闲于社，医僧婗似酲。悯渠身觉剩，讶佛力难争。 \n骑竹痴犹子，牵车小外甥。等长迷过影，遥戏误啼声。 \n涴纸伤馀画，扶床念试行。独留呵面镜，谁弄倚墙筝。 \n忆昨工言语，怜初妙长成。撩风妒鹦舌，凌露触兰英。 \n翠凤舆真女，红蕖捧化生。只忧嫌五浊，终恐向三清。 \n宿恶诸荤味，悬知众物名。环从枯树得，经认宝函盛。 \n愠怒偏憎数，分张雅爱平。最怜贪栗妹，频救懒书兄。 \n为占娇饶分，良多眷恋诚。别常回面泣，归定出门迎。 \n解怪还家晚，长将远信呈。说人偷罪过，要我抱纵横。 \n腾蹋游江舫，攀缘看乐棚。和蛮歌字拗，学妓舞腰轻。 \n迢递离荒服，提携到近京。未容夸伎俩，唯恨枉聪明。 \n往绪心千结，新丝鬓百茎。暗窗风报晓，秋幌雨闻更。 \n败槿萧疏馆，衰杨破坏城。此中临老泪，仍自哭孩婴。",
  "dynasty": "唐代",
  "id": 20702,
  "name": "哭女樊四十韵（虢州长史时作）",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 1,
  "tags": []
}