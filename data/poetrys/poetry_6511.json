{
  "content": "汉上逢老翁，江口为僵尸。白发沾黄泥，遗骸集乌鸱。 \n机巧自此忘，精魄今何之。风吹钓竿折，鱼跃安能施。 \n白水明汀洲，菰蒲冒深陂。唯留扁舟影，系在长江湄。 \n突兀枯松枝，悠扬女萝丝。托身难凭依，生死焉相知。 \n遍观今时人，举世皆尔为。将军死重围，汉卒犹争驰。 \n百马同一衔，万轮同一规。名与身孰亲，君子宜固思。",
  "dynasty": "唐代",
  "id": 6511,
  "name": "古兴",
  "poet": {
    "desc": "常建(708-765)，唐代诗人，字号不详，有说是邢台人或说长安（今陕西西安）人，开元十五年与王昌龄同榜进士，长仕宦不得意，来往山水名胜，过着一个很长时期的漫游生活。后移家隐居鄂渚。大历中，曾任盱眙尉。",
    "id": 443,
    "image": "https://raw.githubusercontent.com/hujiaweibujidao/poetry/master/image/image_443.jpg",
    "name": "常建",
    "star": 0
  },
  "star": 1,
  "tags": []
}