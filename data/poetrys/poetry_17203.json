{
  "content": "婉彼嬴氏女，吹箫偶萧史。彩鸾驾非烟，绰约两仙子。 \n神期谅交感，相顾乃如此。岂比成都人，琴心中夜起。 \n阳台巫山上，风雨忽清旷。朝云与游龙，变化千万状。 \n魂交复目断，缥缈难比况。兰泽不可亲，凝情坐惆怅。 \n淇水春正绿，上宫兰叶齐。光风两摇荡，鸣珮出中闺。 \n一顾授横波，千金呈瓠犀。徒然路傍子，怳怳复凄凄。 \n碧树泛鲜飙，玉琴含妙曲。佳人掩鸾镜，婉婉凝相瞩。 \n文袿映束素，香黛宜fT绿。寂寞远怀春，何时来比目。 \n含颦倚瑶瑟，丹慊结繁虑。失身不自还，万恨随玉箸。 \n蘼芜山下路，团扇秋风去。君看心断时，犹在目成处。",
  "dynasty": "唐代",
  "id": 17203,
  "name": "杂诗五首",
  "poet": {
    "desc": "权德舆，唐代文学家。字载之。天水略阳（今甘肃秦安）人。后徙润州丹徒（今江苏镇江）。德宗时，召为太常博士，改左补阙，迁起居舍人、知制诰，进中书舍人。宪宗时，拜礼部尚书、同中书门下平章事，后徙刑部尚书，复以检校吏部尚书出为山南西道节度使。卒谥文，后人称为权文公。",
    "id": 603,
    "image": "https://raw.githubusercontent.com/hujiaweibujidao/poetry/master/image/image_603.jpg",
    "name": "权德舆",
    "star": 0
  },
  "star": 1,
  "tags": []
}