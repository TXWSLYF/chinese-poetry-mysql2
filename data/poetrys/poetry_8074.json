{
  "content": "忆昔作少年，结交赵与燕。金羁络骏马，锦带横龙泉。 \n寸心无疑事，所向非徒然。晚节觉此疏，猎精草太玄。 \n空名束壮士，薄俗弃高贤。中回圣明顾，挥翰凌云烟。 \n骑虎不敢下，攀龙忽堕天。还家守清真，孤洁励秋蝉。 \n炼丹费火石，采药穷山川。卧海不关人，租税辽东田。 \n乘兴忽复起，棹歌溪中船。临醉谢葛强，山公欲倒鞭。 \n狂歌自此别，垂钓沧浪前。",
  "dynasty": "唐代",
  "id": 8074,
  "name": "留别广陵诸公（一作留别邯郸故人）",
  "poet": {
    "desc": "李白（701年－762年），字太白，号青莲居士，唐朝浪漫主义诗人，被后人誉为“诗仙”。祖籍陇西成纪(待考)，出生于西域碎叶城，4岁再随父迁至剑南道绵州。李白存世诗文千余篇，有《李太白集》传世。762年病逝，享年61岁。其墓在今安徽当涂，四川江油、湖北安陆有纪念馆。",
    "id": 247,
    "image": "https://raw.githubusercontent.com/hujiaweibujidao/poetry/master/image/image_247.jpg",
    "name": "李白",
    "star": 0
  },
  "star": 1,
  "tags": []
}