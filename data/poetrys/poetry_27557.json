{
  "content": "绣岭明珠殿，层峦下缭墙。仰窥丹槛影，犹想赭袍光。 \n昔帝登封后，中原自古强。一千年际会，三万里农桑。 \n几席延尧舜，轩墀接禹汤。雷霆驰号令，星斗焕文章。 \n钓筑乘时用，芝兰在处芳。北扉闲木索，南面富循良。 \n至道思玄圃，平居厌未央。钩陈裹岩谷，文陛压青苍。 \n歌吹千秋节，楼台八月凉。神仙高缥缈，环珮碎丁当。 \n泉暖涵窗镜，云娇惹粉囊。嫩岚滋翠葆，清渭照红妆。 \n帖泰生灵寿，欢娱岁序长。月闻仙曲调，霓作舞衣裳。 \n雨露偏金穴，乾坤入醉乡。玩兵师汉武，回手倒干将。 \n鲸鬣掀东海，胡牙揭上阳。喧呼马嵬血，零落羽林枪。 \n倾国留无路，还魂怨有香。蜀峰横惨澹，秦树远微茫。 \n鼎重山难转，天扶业更昌。望贤馀故老，花萼旧池塘。 \n往事人谁问，幽襟泪独伤。碧檐斜送日，殷叶半凋霜。 \n迸水倾瑶砌，疏风罅玉房。尘埃羯鼓索，片段荔枝筐。 \n鸟啄摧寒木，蜗涎蠹画梁。孤烟知客恨，遥起泰陵傍。",
  "dynasty": "唐代",
  "id": 27557,
  "name": "华清宫三十韵",
  "poet": {
    "desc": "杜牧（公元803－约852年），字牧之，号樊川居士，汉族，京兆万年（今陕西西安）人，唐代诗人。杜牧人称“小杜”，以别于杜甫。与李商隐并称“小李杜”。因晚年居长安南樊川别墅，故后世称“杜樊川”，著有《樊川文集》。",
    "id": 211,
    "image": "https://raw.githubusercontent.com/hujiaweibujidao/poetry/master/image/image_211.jpg",
    "name": "杜牧",
    "star": 0
  },
  "star": 2,
  "tags": []
}