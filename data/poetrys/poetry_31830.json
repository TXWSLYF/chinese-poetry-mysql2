{
  "content": "邠土初成邑，虞宾竟让王。乾符初得位，天弩夜收铓。 \n偃息齐三代，优游念四方。万灵扶正寝，千嶂抱重冈。 \n幽石归阶陛，乔柯入栋梁。火云如沃雪，汤殿似含霜。 \n涧籁添仙曲，岩花借御香。野麋陪兽舞，林鸟逐鹓行。 \n镜写三秦色，窗摇八水光。问云征楚女，疑粉试何郎。 \n兰芷承雕辇，杉萝入画堂。受朝松露晓，颁朔桂烟凉。 \n岚湿金铺外，溪鸣锦幄傍。倚丝忧汉祖，持璧告秦皇。 \n短景催风驭，长星属羽觞。储君犹问竖，元老已登床。 \n鹤盖趋平乐，鸡人下建章。龙髯悲满眼，螭首泪沾裳。 \n叠鼓严灵仗，吹笙送夕阳。断泉辞剑佩，昏日伴旂常。 \n遗庙青莲在，颓垣碧草芳。无因奏韶濩，流涕对幽篁。",
  "dynasty": "唐代",
  "id": 31830,
  "name": "题翠微寺二十二韵（太宗升遐之所）",
  "poet": {
    "desc": "温庭筠（约812—866）唐代诗人、词人。本名岐，字飞卿，太原祁（今山西祁县东南）人。富有天才，文思敏捷，每入试，押官韵，八叉手而成八韵，所以也有“温八叉”之称。然恃才不羁，又好讥刺权贵，多犯忌讳，取憎于时，故屡举进士不第，长被贬抑，终生不得志。官终国子助教。精通音律。工诗，与李商隐齐名，时称“温李”。其诗辞藻华丽，秾艳精致，内容多写闺情。其词艺术成就在晚唐诸词人之上，为“花间派”首要词人，对词的发展影响较大。在词史上，与韦庄齐名，并称“温韦”。存词七十余首。后人辑有《温飞卿集》及《金奁集》。",
    "id": 415,
    "image": "https://raw.githubusercontent.com/hujiaweibujidao/poetry/master/image/image_415.jpg",
    "name": "温庭筠",
    "star": 0
  },
  "star": 1,
  "tags": []
}