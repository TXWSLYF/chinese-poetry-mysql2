{
  "content": "昔岁梦游春，梦游何所遇。梦入深洞中，果遂平生趣。 \n清泠浅漫流，画舫兰篙渡。过尽万株桃，盘旋竹林路。 \n长廊抱小楼，门牖相回互。楼下杂花丛，丛边绕鸳鹭。 \n池光漾霞影，晓日初明煦。未敢上阶行，频移曲池步。 \n乌龙不作声，碧玉曾相慕。渐到帘幕间，裴回意犹惧。 \n闲窥东西閤，奇玩参差布。隔子碧油糊，驼钩紫金镀。 \n逡巡日渐高，影响人将寤。鹦鹉饥乱鸣，娇娃睡犹怒。 \n帘开侍儿起，见我遥相谕。铺设绣红茵，施张钿妆具。 \n潜褰翡翠帷，瞥见珊瑚树。不辨花貌人，空惊香若雾。 \n身回夜合偏，态敛晨霞聚。睡脸桃破风，汗妆莲委露。 \n丛梳百叶髻，金蹙重台屦。纰软钿头裙，玲珑合欢袴. \n鲜妍脂粉薄，暗淡衣裳故。最似红牡丹，雨来春欲暮。 \n梦魂良易惊，灵境难久寓。夜夜望天河，无由重沿溯。 \n结念心所期，返如禅顿悟。觉来八九年，不向花回顾。 \n杂合两京春，喧阗众禽护。我到看花时，但作怀仙句。 \n浮生转经历，道性尤坚固。近作梦仙诗，亦知劳肺腑。 \n一梦何足云，良时事婚娶。当年二纪初，嘉节三星度。 \n朝蕣玉佩迎，高松女萝附。韦门正全盛，出入多欢裕。 \n甲第涨清池，鸣驺引朱辂。广榭舞萎蕤，长筵宾杂厝。 \n青春讵几日，华实潜幽蠹。秋月照潘郎，空山怀谢傅。 \n红楼嗟坏壁，金谷迷荒戍。石压破阑干，门摧旧梐枑。 \n虽云觉梦殊，同是终难驻。悰绪竟何如，棼丝不成絇. \n卓女白头吟，阿娇金屋赋。重璧盛姬台，青冢明妃墓。 \n尽委穷尘骨，皆随流波注。幸有古如今，何劳缣比素。 \n况余当盛时，早岁谐如务。诏册冠贤良，谏垣陈好恶。 \n三十再登朝，一登还一仆。宠荣非不早，邅回亦云屡。 \n直气在膏肓，氛氲日沉痼。不言意不快，快意言多忤。 \n忤诚人所贼，性亦天之付。乍可沉为香，不能浮作瓠。 \n诚为坚所守，未为明所措。事事身已经，营营计何误。 \n美玉琢文珪，良金填武库。徒谓自坚贞，安知受砻铸。 \n长丝羁野马，密网罗阴兔。物外各迢迢，谁能远相锢。 \n时来既若飞，祸速当如骛。曩意自未精，此行何所诉。 \n努力去江陵，笑言谁与晤。江花纵可怜，奈非心所慕。 \n石竹逞奸黠，蔓青夸亩数。一种薄地生，浅深何足妒。 \n荷叶水上生，团团水中住。泻水置叶中，君看不相污。",
  "dynasty": "唐代",
  "id": 21104,
  "name": "梦游春七十韵",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 1,
  "tags": []
}