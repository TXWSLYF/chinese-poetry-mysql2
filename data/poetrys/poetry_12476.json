{
  "content": "早岁慕五岳，尝为尘机碍。孰知天柱峰，今与郡斋对。 \n隐嶙抱元气，氤氲含青霭。云崖媚远空，石壁寒古塞。 \n汉皇南游日，望秩此昭配。法驾到谷口，礼容振荒外。 \n焚柴百神趋，执玉万方会。天旋物顺动，德布泽滂霈。 \n讲武威已耀，学仙功未艾。黄金竟何成，洪业遽沦昧。 \n度世若一瞬，昨朝已千载。如今封禅坛，唯见云雨晦。 \n长望哀往古，劳生惭大块。清晖幸相娱，幽独知所赖。 \n寒城春方正，初日明可爱。万殊喜阳和，余亦荷时泰。 \n山色日夜绿，下有清浅濑。愧作拳偻人，沈迷簿书内。 \n登临叹拘限，出处悲老大。况听郢中曲，复识湘南态。 \n思免物累牵，敢令道机退。瞒然诵佳句，持此秋兰佩。",
  "dynasty": "唐代",
  "id": 12476,
  "name": "酬皇甫侍御望天灊山见示之作",
  "poet": {
    "desc": "独孤及（725～777），唐朝散文家，字至之，河南洛阳人，天宝末，以道举高第，补华阴尉。代宗召为左拾遗，俄改太常博士。迁礼部员外郎，历濠、舒二州刺史，以治课加检校司封郎中，赐金紫。徙常州，卒谥曰宪。集三十卷，内诗三卷，今编诗二卷。",
    "id": 1657,
    "image": "https://raw.githubusercontent.com/hujiaweibujidao/poetry/master/image/image_1657.jpg",
    "name": "独孤及",
    "star": 0
  },
  "star": 1,
  "tags": []
}