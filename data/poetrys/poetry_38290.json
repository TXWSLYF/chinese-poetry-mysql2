{
  "content": "素律初回驭，商飙暗触襟。乍伤诗客思，还动旅人心。 \n蝉噪因风断，鳞游见鹭沈。笛声随晚吹，松韵激遥砧。 \n地覆青袍草，窗横绿绮琴。烟霄难自致，岁月易相侵。 \n涧柳横孤彴，岩藤架密阴。潇湘期钓侣，鄠杜别家林。 \n遗愧虞卿璧，言依季布金。铮鏦闻郢唱，次第发巴音。 \n萤影冲帘落，虫声拥砌吟。楼高思共钓，寺远想同寻。 \n入夜愁难遣，逢秋恨莫任。蜗游苔径滑，鹤步翠塘深。 \n莫问荣兼辱，宁论古与今。固穷怜瓮牖，感旧惜蒿簪。 \n晚日舒霞绮，遥天倚黛岑。鸳鸾方翙翙，骅骥整駸駸。 \n未化投陂竹，空思出谷禽。感多聊自遣，桑落且闲斟。",
  "dynasty": "唐代",
  "id": 38290,
  "name": "三用韵",
  "poet": {
    "desc": "韦庄（约836年─910年），字端己，杜陵（今中国陕西省西安市附近）人，诗人韦应物的四代孙，唐朝花间派词人，词风清丽，有《浣花词》流传。曾任前蜀宰相，谥文靖。",
    "id": 622,
    "image": "https://raw.githubusercontent.com/hujiaweibujidao/poetry/master/image/image_622.jpg",
    "name": "韦庄",
    "star": 0
  },
  "star": 2,
  "tags": []
}