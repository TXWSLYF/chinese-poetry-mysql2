{
  "content": "华阳门外五芝生，餐罢愁君入杳冥。遥夜独栖还有梦， \n昔年相见便忘形。为分科斗亲铅椠，与说蜉蝣坐竹棂。 \n醮后几时归紫阁，别来终日诵黄庭。闲教辨药僮名甲， \n静识窥巢鹤姓丁。绝涧饮羊春水腻，傍林烧石野烟腥。 \n深沈谷响含疏磬，片段岚光落画屏。休采古书探禹穴， \n自刊新历斗尧蓂.珠宫凤合迎萧史，玉籍人谁访蔡经？ \n架上黑椽长褐稳，案头丹篆小符灵。霓轩入洞齐初月， \n羽节升坛拜七星。当路独行冲虎豹，向风孤啸起雷霆。 \n凝神密室多生白，叙事联编尽杀青。匝地山川皆暗写， \n隐天竽籁只闲听。分张火力烧金灶，拂拭苔痕洗酒瓶。 \n翠壁上吟朝复暮，暖云边卧醉还醒。倚身长短裁筇杖， \n倩客高低结草亭。直用森严朝北帝，爱将清浅问东溟。 \n常思近圃看栽杏，拟借邻峰伴采苓。掩树半扉晴霭霭， \n背琴残烛晓荧荧。旧来扪虱知王猛，欲去为龙叹管宁。 \n蟾魄几应临蕙帐，渔竿犹尚枕枫汀。衔烟细草无端绿， \n冒雨闲花作意馨。掠岸惊波沈翡翠，入檐斜照碍蜻蜓。 \n初征汉栈宜飞檄，待破燕山好勒铭。六辔未收千里马， \n一囊空负九秋萤。我悲雌伏真方枘，他骋雄材似建瓴。 \n合在深崖齐散术，自求沧海点流萍。频抛俗物心还爽， \n远忆幽期目剩瞑。见买扁舟束真诰，手披仙语任扬舲.",
  "dynasty": "唐代",
  "id": 33863,
  "name": "寄怀华阳道士",
  "poet": {
    "desc": "陆龟蒙（？～公元881年），唐代农学家、文学家，字鲁望，别号天随子、江湖散人、甫里先生，江苏吴县人。曾任湖州、苏州刺史幕僚，后隐居松江甫里，编著有《甫里先生文集》等。 他的小品文主要收在《笠泽丛书》中，现实针对性强，议论也颇精切，如《野庙碑》、《记稻鼠》等。陆龟蒙与皮日休交友，世称“皮陆”，诗以写景咏物为多。",
    "id": 335,
    "image": "https://raw.githubusercontent.com/hujiaweibujidao/poetry/master/image/image_335.jpg",
    "name": "陆龟蒙",
    "star": 0
  },
  "star": 2,
  "tags": []
}