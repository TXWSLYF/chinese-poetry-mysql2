{
  "content": "因君知非问，诠较天下事。第一莫若禅，第二无如醉。 \n禅能泯人我，醉可忘荣悴。与君次第言，为我少留意。 \n儒教重礼法，道家养神气。重礼足滋彰，养神多避忌。 \n不如学禅定，中有甚深味。旷廓了如空，澄凝胜于睡。 \n屏除默默念，销尽悠悠思。春无伤春心，秋无感秋泪。 \n坐成真谛乐，如受空王赐。既得脱尘劳，兼应离惭愧。 \n除禅其次醉，此说非无谓。一酌机即忘，三杯性咸遂。 \n逐臣去室妇，降虏败军帅。思苦膏火煎，忧深扃锁秘。 \n须凭百杯沃，莫惜千金费。便似罩中鱼，脱飞生两翅。 \n劝君虽老大，逢酒莫回避。不然即学禅，两途同一致。",
  "dynasty": "唐代",
  "id": 22663,
  "name": "和微之诗二十三首。和知非",
  "poet": {
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。",
    "id": 665,
    "image": "https://raw.githubusercontent.com/hujiaweibujidao/poetry/master/image/image_665.jpg",
    "name": "白居易",
    "star": 0
  },
  "star": 1,
  "tags": []
}