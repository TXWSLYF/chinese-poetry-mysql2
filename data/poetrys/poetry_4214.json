{
  "content": "挹泰坛，紫泰清。受天命，报天成。 \n竦皇心，荐乐声。志上达，歌下迎。 \n亿上帝，临下庭。骑日月，陪列星。 \n嘉视信，大糦馨。澹神心，醉皇灵。 \n相百辟，贡八荒。九歌叙，万舞翔。 \n肃振振，铿皇皇。帝欣欣，福穰穰。 \n高在上，道光明。物资始，德难名。 \n承眷命，牧苍生。寰宇谧，泰阶平。 \n天道无亲，至诚与邻。山川遍礼，宫徵惟新。 \n玉帛非盛，聪明会真。正斯一德，通乎百神。 \n享帝享亲，维孝维圣。缉熙懿德，敷扬成命。 \n华夷志同，笙镛礼盛。明灵降止，感此诚敬。",
  "dynasty": "唐代",
  "id": 4214,
  "name": "唐封泰山乐章。豫和六首",
  "poet": {
    "desc": "张说(667年～730年) 唐代文学家，诗人，政治家。字道济，一字说之。原籍范阳（今河北涿县），世居河东（今山西永济），徙家洛阳。",
    "id": 149,
    "image": "https://raw.githubusercontent.com/hujiaweibujidao/poetry/master/image/image_149.jpg",
    "name": "张说",
    "star": 0
  },
  "star": 1,
  "tags": []
}