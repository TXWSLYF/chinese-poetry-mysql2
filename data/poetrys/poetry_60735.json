{
  "content": "叹镜中白发，元不向、酒边栽。奈诗习未除，客愁易感，剩要安排。浮名任他有命，怕青山、颇怪不归来。出屋长松招鹤，绕渠流水行杯。 \n浪驱羸马踏江淮。幽梦苦相催。甚狭路嵚崎，雄心突兀，谁忍徘徊。此事正烦公等，笑曹刘、只合作舆台。我自人间屈曲，青云有眼休回。",
  "dynasty": "宋代",
  "id": 60735,
  "name": "木兰花慢（次岳总干韵）",
  "poet": {
    "desc": "黄机，字几仲（一作几叔），号竹斋。南宋婺州东阳（今属浙江）人。曾仕州郡，也是著名诗人。著有《竹斋诗余》、《霜天晓角·仪真江上夜泊》等。",
    "id": 468,
    "name": "黄机",
    "star": 0
  },
  "star": 1,
  "tags": []
}