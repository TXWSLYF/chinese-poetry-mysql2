{
  "content": "红亭枕湘江，蒸水会其左。瞰临眇空阔，绿净不可唾。 \n维昔经营初，邦君实王佐。翦林迁神祠，买地费家货。 \n梁栋宏可爱，结构丽匪过。伊人去轩腾，兹宇遂颓挫。 \n老郎来何暮，高唱久乃和。树兰盈九畹，栽竹逾万个。 \n长绠汲沧浪，幽蹊下坎坷。波涛夜俯听，云树朝对卧。 \n初如遗宦情，终乃最郡课。人生诚无几，事往悲岂奈。 \n萧条绵岁时，契阔继庸懦。胜事谁复论，丑声日已播。 \n中丞黜凶邪，天子闵穷饿。君侯至之初，闾里自相贺。 \n淹滞乐闲旷，勤苦劝慵惰。为余扫尘阶，命乐醉众座。 \n穷秋感平分，新月怜半破。愿书岩上石，勿使泥尘涴。",
  "dynasty": "唐代",
  "id": 17644,
  "name": "合江亭",
  "poet": {
    "desc": "韩愈（768～824）字退之，唐代文学家、哲学家、思想家，河阳（今河南省焦作孟州市）人，汉族。祖籍河北昌黎，世称韩昌黎。晚年任吏部侍郎，又称韩吏部。谥号“文”，又称韩文公。他与柳宗元同为唐代古文运动的倡导者，主张学习先秦两汉的散文语言，破骈为散，扩大文言文的表达功能。宋代苏轼称他“文起八代之衰”，明人推他为唐宋八大家之首，与柳宗元并称“韩柳”，有“文章巨公”和“百代文宗”之名，作品都收在《昌黎先生集》里。韩愈在思想上是中国“道统”观念的确立者，是尊儒反佛的里程碑式人物。",
    "id": 682,
    "image": "https://raw.githubusercontent.com/hujiaweibujidao/poetry/master/image/image_682.jpg",
    "name": "韩愈",
    "star": 0
  },
  "star": 5,
  "tags": []
}