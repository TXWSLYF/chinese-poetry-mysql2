{
  "content": "何处难忘酒，长安喜气新。初登高第后，乍作好官人。 \n省壁明张榜，朝衣稳称身。此时无一醆，争奈帝城春。 \n何处难忘酒，天涯话旧情。青云俱不达，白发递相惊。 \n二十年前别，三千里外行。此时无一醆，何以叙平生。 \n何处难忘酒，朱门羡少年。春分花发后，寒食月明前。 \n小院回罗绮，深房理管弦。此时无一醆，争过艳阳天。 \n何处难忘酒，霜庭老病翁。暗声啼蟋蟀，干叶落梧桐。 \n鬓为愁先白，颜因醉暂红。此时无一醆，何计奈秋风。 \n何处难忘酒，军功第一高。还乡随露布，半路授旌旄。 \n玉柱剥葱手，金章烂椹袍。此时无一醆，何以骋雄豪。 \n何处难忘酒，青门送别多。敛襟收涕泪，簇马听笙歌。 \n烟树灞陵岸，风尘长乐坡。此时无一醆，争奈去留何。 \n何处难忘酒，逐臣归故园。赦书逢驿骑，贺客出都门。 \n半面瘴烟色，满衫乡泪痕。此时无一醆，何物可招魂。",
  "dynasty": "唐代",
  "id": 23101,
  "name": "劝酒十四首。何处难忘酒七首",
  "poet": {
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。",
    "id": 665,
    "image": "https://raw.githubusercontent.com/hujiaweibujidao/poetry/master/image/image_665.jpg",
    "name": "白居易",
    "star": 0
  },
  "star": 3,
  "tags": []
}