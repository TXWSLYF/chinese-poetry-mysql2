{
  "content": "锦帐为郎日，金门待诏时。杨宫先上赋，柏殿几连诗。 \n瞬息琴歌断，凄凉箫挽悲。那堪霸陵岸，回首望京师。 \n宅兆西陵上，平生雅志从。城临丹阙近，山望白云重。 \n会葬知元伯，看碑识蔡邕。无由接神理，挥涕向青松。 \n常时好宾客，永日对弦歌。是日归泉下，伤心无奈何。 \n墓庭人已散，祭处鸟来过。碑石生苔藓，荣名岂复多。",
  "dynasty": "唐代",
  "id": 4397,
  "name": "李工部挽歌三首",
  "poet": {
    "desc": "张说(667年～730年) 唐代文学家，诗人，政治家。字道济，一字说之。原籍范阳（今河北涿县），世居河东（今山西永济），徙家洛阳。",
    "id": 149,
    "image": "https://raw.githubusercontent.com/hujiaweibujidao/poetry/master/image/image_149.jpg",
    "name": "张说",
    "star": 0
  },
  "star": 1,
  "tags": []
}