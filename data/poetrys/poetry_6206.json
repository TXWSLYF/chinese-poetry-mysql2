{
  "content": "昆明滨滇池，蠢尔敢逆常。天星耀鈇锧，吊彼西南方。 \n冢宰统元戎，太守齿军行。囊括千万里，矢谟在庙堂。 \n耀耀金虎符，一息到炎荒。蒐兵自交趾，茇舍出泸阳。 \n群山高崭岩，凌越如鸟翔。封豕骤跧伏，巨象遥披攘。 \n回溪深天渊，揭厉逾舟梁。玄武扫孤蜮，蛟龙除方良。 \n雷霆随神兵，硼磕动穹苍。斩伐若草木，系缧同犬羊。 \n馀丑隐弭河，啁啾乱行藏。君子恶薄险，王师耻重伤。 \n广车设罝梁，太白收光芒。边吏静县道，新书行纪纲。 \n剑关掉鞅归，武弁朝建章。龙楼加命服，獬豸拥秋霜。 \n邦人颂灵旗，侧听何洋洋。京观在七德，休哉我神皇。",
  "dynasty": "唐代",
  "id": 6206,
  "name": "同诸公送李云南伐蛮",
  "poet": {
    "desc": "储光羲（约706—763）唐代官员，润州延陵人，祖籍兖州。田园山水诗派代表诗人之一。开元十四年（726年）举进士，授冯翊县尉，转汜水、安宣、下邽等地县尉。因仕途失意，遂隐居终南山。后复出任太祝，世称储太祝，官至监察御史。安史之乱中，叛军攻陷长安，被俘，迫受伪职。乱平，自归朝廷请罪，被系下狱，有《狱中贻姚张薛李郑柳诸公》诗，后贬谪岭南。江南储氏多为光羲公后裔，尊称为“江南储氏之祖”。",
    "id": 22,
    "image": "https://raw.githubusercontent.com/hujiaweibujidao/poetry/master/image/image_22.jpg",
    "name": "储光羲",
    "star": 0
  },
  "star": 1,
  "tags": []
}