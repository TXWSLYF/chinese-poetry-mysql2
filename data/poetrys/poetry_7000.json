{
  "content": "宋侯人之秀，独步南曹吏。世上无此才，天生一公器。 \n尚甘黄绶屈，未适青云意。洞澈万顷陂，昂藏千里骥。 \n从宦闻苦节，应物推高谊。薄俸不自资，倾家共人费。 \n顾予倦栖托，终日忧穷匮。开口即有求，私心岂无愧。 \n幸逢东道主，因辍西征骑。对话堪息机，披文欲忘味。 \n壶觞招过客，几案无留事。绿树映层城，苍苔覆闲地。 \n一言重然诺，累夕陪宴慰。何意秋风来，飒然动归思。 \n留欢殊自惬，去念能为累。草色愁别时，槐花落行次。 \n临期仍把手，此会良不易。他日琼树枝，相思劳梦寐。",
  "dynasty": "唐代",
  "id": 7000,
  "name": "题冤句宋少府厅留别",
  "poet": {
    "desc": "刘长卿(约726 — 约786)，字文房，汉族，宣城（今属安徽）人，唐代诗人。后迁居洛阳，河间（今属河北）为其郡望。玄宗天宝年间进士。肃宗至德中官监察御史，后为长洲县尉，因事下狱，贬南巴尉。代宗大历中任转运使判官，知淮西、鄂岳转运留后，又被诬再贬睦州司马。德宗建中年间，官终随州刺史，世称刘随州。",
    "id": 104,
    "image": "https://raw.githubusercontent.com/hujiaweibujidao/poetry/master/image/image_104.jpg",
    "name": "刘长卿",
    "star": 0
  },
  "star": 1,
  "tags": []
}