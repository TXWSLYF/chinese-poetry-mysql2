{
  "content": "别来三得书，书道违离久。书处甚粗杀，且喜见汝手。 \n殷十七又报，汝文颇新有。别来才经年，囊盎未合斗。 \n当是汝母贤，日夕加训诱。尚书当毕功，礼记速须剖。 \n喽罗儿读书，何异摧枯朽。寻义低作声，便可养年寿。 \n莫学村学生，粗气强叫吼。下学偷功夫，新宅锄蔾莠。 \n乘凉劝奴婢，园里耨葱韭。远篱编榆棘，近眼栽桃柳。 \n引水灌竹中，蒲池种莲藕。捞漉蛙蟆脚，莫遣生科斗。 \n竹林吾最惜，新笋好看守。万箨苞龙儿，攒迸溢林薮。 \n吾眼恨不见，心肠痛如搊.宅钱都未还，债利日日厚。 \n箨龙正称冤，莫杀入汝口。丁宁嘱托汝，汝活箨龙不。 \n殷十七老儒，是汝父师友。传读有疑误，辄告谘问取。 \n两手莫破拳，一吻莫饮酒。莫学捕鸠鸽，莫学打鸡狗。 \n小时无大伤，习性防已后。顽发苦恼人，汝母必不受。 \n任汝恼弟妹，任汝恼姨舅。姨舅非吾亲，弟妹多老丑。 \n莫恼添丁郎，泪子作面垢。莫引添丁郎，赫赤日里走。 \n添丁郎小小，别吾来久久。脯脯不得吃，兄兄莫捻搜。 \n他日吾归来，家人若弹纠。一百放一下，打汝九十九。",
  "dynasty": "唐代",
  "id": 20184,
  "name": "寄男抱孙",
  "poet": {
    "desc": "卢仝tóng〈形〉（约795－835） 唐代诗人，汉族，“初唐四杰”之一卢照邻的嫡系子孙。祖籍范阳（今河北省涿州市），生于河南济源市武山镇（今思礼村），早年隐少室山，自号玉川子。他刻苦读书，博览经史，工诗精文，不愿仕进。后迁居洛阳。家境贫困，仅破屋数间。但他刻苦读书，家中图书满架。仝性格狷介，颇类孟郊；但其狷介之性中更有一种雄豪之气，又近似韩愈。是韩孟诗派重要人物之一。",
    "id": 2251,
    "image": "https://raw.githubusercontent.com/hujiaweibujidao/poetry/master/image/image_2251.jpg",
    "name": "卢仝",
    "star": 0
  },
  "star": 1,
  "tags": []
}