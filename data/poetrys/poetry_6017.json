{
  "content": "小来好文耻学武，世上功名不解取。虽沾寸禄已后时， \n徒欲出身事明主。柏梁赋诗不及宴，长楸走马谁相数。 \n敛迹俯眉心自甘，高歌击节声半苦。由是蹉跎一老夫， \n养鸡牧豕东城隅。空歌汉代萧相国，肯事霍家冯子都。 \n徒尔当年声籍籍，滥作词林两京客。故人斗酒安陵桥， \n黄鸟春风洛阳陌。吾家令弟才不羁，五言破的人共推。 \n兴来逸气如涛涌，千里长江归海时。别离短景何萧索， \n佳句相思能间作。举头遥望鲁阳山，木叶纷纷向人落。",
  "dynasty": "唐代",
  "id": 6017,
  "name": "放歌行答从弟墨卿",
  "poet": {
    "desc": "李颀(690-751)，汉族，东川（今四川三台）人（有争议），唐代诗人。少年时曾寓居河南登封。开元十三年进士，做过新乡县尉的小官，诗以写边塞题材为主，风格豪放，慷慨悲凉，七言歌行尤具特色。",
    "id": 671,
    "image": "https://raw.githubusercontent.com/hujiaweibujidao/poetry/master/image/image_671.jpg",
    "name": "李颀",
    "star": 0
  },
  "star": 4,
  "tags": []
}