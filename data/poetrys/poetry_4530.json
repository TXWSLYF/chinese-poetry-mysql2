{
  "content": "弱龄好经籍，披卷即怡然。覃精四十载，驰骋数千言。 \n孔壁采遗篆，周韦考绝编。袁公论剑术，孙子叙兵篇。 \n鲁史君臣道，姬书日月悬。从师改炎燠，负笈遍山川。 \n上异西河夏，中非北海玄。光荣拾青紫，名价接通贤。 \n既重万钟乐，宁思二顷田。长戟同分虎，高冠亚附蝉。 \n晚怀重虚旷，养志息雕镌。登高惭思拙，匠物谢情妍。 \n不慕张平子，宁希王仲宣。谁谓登龙日，翻成刻鹄年。 \n循循劳善诱，轧轧思微牵。琢磨才既竭，钻仰德弥坚。 \n朽木诚为谕，扪心徒自怜。终期吞鸟梦，振翼上云烟。 \n赋成先掷地，词高直掞天。更执抠衣礼，仍开函丈筵。 \n雾披槐市蔼，水静璧池圆。愿逐从风叶，飞舞翰林前。",
  "dynasty": "唐代",
  "id": 4530,
  "name": "冬日述怀奉呈韦祭酒张左丞兰台名贤",
  "poet": {
    "desc": "唐大臣。字子骏，日用从父兄也。滑州灵昌（今滑县)人。明经及第，初为兵部员外郎，后为判官，有吏干，有“健吏”之称。景云中，任洛州司马。平谯王重福叛乱，因平叛功，授银青光禄大夫。历任殿中少监，荆州（今湖北江陵）长吏，京兆尹，封安平县(今山东临淄)侯。因贪赃为御史李如璧所劾，贬歙县（今属安徽）丞，后封中山郡（今河北定县）公。张说荐为左羽林大将军，迁太常卿，自以历任年久，每朝士参集，常与尚书同列，时人号为尚书里行。诗二首。官终潞州（今山西长治）长史。",
    "id": 1114,
    "name": "崔日知",
    "star": 0
  },
  "star": 1,
  "tags": []
}