{
  "content": "昔多相与笑，今谁相与哀。峡哀哭幽魂，噭噭风吹来。 \n堕魄抱空月，出没难自裁。齑粉一闪间，春涛百丈雷。 \n峡水声不平，碧沲牵清洄。沙棱箭箭急，波齿龂龂开。 \n呀彼无底吮，待此不测灾。谷号相喷激，石怒争旋回。 \n古醉有复乡，今缧多为能。字孤徒仿佛，衔雪犹惊猜。 \n薄俗少直肠，交结须横财。黄金买相吊，幽泣无馀漼. \n我有古心意，为君空摧颓。 \n上天下天水，出地入地舟。石剑相劈斫，石波怒蛟虬。 \n花木叠宿春，风飙凝古秋。幽怪窟穴语，飞闻肸蚃流。 \n沉哀日已深，衔诉将何求。 \n三峡一线天，三峡万绳泉。上仄碎日月，下掣狂漪涟。 \n破魂一两点，凝幽数百年。峡晖不停午，峡险多饥涎。 \n树根锁枯棺，孤骨袅袅悬。树枝哭霜栖，哀韵杳杳鲜。 \n逐客零落肠，到此汤火煎。性命如纺绩，道路随索缘。 \n奠泪吊波灵，波灵将闪然。 \n峡乱鸣清磬，产石为鲜鳞。喷为腥雨涎，吹作黑井身。 \n怪光闪众异，饿剑唯待人。老肠未曾饱，古齿崭岩嗔。 \n嚼齿三峡泉，三峡声龂龂。 \n峡螭老解语，百丈潭底闻。毒波为计校，饮血养子孙。 \n既非皋陶吏，空食沉狱魂。潜怪何幽幽，魄说徒云云。 \n峡听哀哭泉，峡吊鳏寡猿。峡声非人声，剑水相劈翻。 \n斯谁士诸谢，奏此沉苦言。 \n谗人峡虬心，渴罪呀然浔。所食无直肠，所语饶枭音。 \n石齿嚼百泉，石风号千琴。幽哀莫能远，分雪何由寻。 \n月魄高卓卓，峡窟清沉沉。衔诉何时明，抱痛已不禁。 \n犀飞空波涛，裂石千嶔岑。 \n峡棱剸日月，日月多摧辉。物皆斜仄生，鸟亦斜仄飞。 \n潜石齿相锁，沉魂招莫归。恍惚清泉甲，斑斓碧石衣。 \n饿咽潺湲号，涎似泓浤肥。峡青不可游，腥草生微微。 \n峡景滑易堕，峡花怪非春。红光根潜涎，碧雨飞沃津。 \n巴谷蛟螭心，巴乡魍魉亲。啖生不问贤，至死独养身。 \n腥语信者谁，拗歌欢非真。仄田无异稼，毒水多狞鳞。 \n异类不可友，峡哀哀难伸。 \n峡水剑戟狞，峡舟霹雳翔。因依虺蜴手，起坐风雨忙。 \n峡旅多窜官，峡氓多非良。滑心不可求，滑习积已长。 \n漠漠涎雾起，龂龂涎水光。渴贤如之何，忽在水中央。 \n枭鸱作人语，蛟虬吸水波。能于白日间，谄欲晴风和。 \n骇智蹶众命，蕴腥布深萝。齿泉无底贫，锯涎在处多。 \n仄树鸟不巢，踔ez猿相过。峡哀不可听，峡怨其奈何。",
  "dynasty": "唐代",
  "id": 19740,
  "name": "峡哀",
  "poet": {
    "desc": "孟郊，(751～814)，唐代诗人。字东野。汉族，湖州武康（今浙江德清）人，祖籍平昌（今山东临邑东北），先世居洛阳（今属河南）。唐代著名诗人。现存诗歌500多首，以短篇的五言古诗最多，代表作有《游子吟》。有“诗囚”之称，又与贾岛齐名，人称“郊寒岛瘦”。元和九年，在阌乡(今河南灵宝)因病去世。张籍私谥为贞曜先生。",
    "id": 232,
    "image": "https://raw.githubusercontent.com/hujiaweibujidao/poetry/master/image/image_232.jpg",
    "name": "孟郊",
    "star": 0
  },
  "star": 1,
  "tags": []
}