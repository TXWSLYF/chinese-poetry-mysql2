{
  "content": "琼花\n蝶粉霜匀玉蕊，鹅黄雪点冰肌。衣冠后土祠，璎珞神仙珮，倚阑人且赏芳菲，炀帝骄奢自丧了国，休对我花前叹息。\n春晚酬史楚甫\n锦被堆春宽梦窄，画楼空燕去愁来。芳草边，夕阳外。怕清明几度伤怀，关节得荼老且慢开，春已听榆钱断买。\n胡容斋使君寿\n仙客舞玄裳缟衣，小蛮歌翠袖峨眉。戏彩堂，蟠桃会。锦云深月明风细，桂子香中品玉笛，人醉倚蓬瀛画里。\n眉寿楼春夜\n狂客簪花起舞，佳人秉烛摴蒱。小树风，香阶露。\n醉乡中不知春去，更尽荼蘼\n酒一壶，强似听西园夜雨。\n夜宴即事\n花影蝉蛾翠鬟，柳荫骢马金鞍。酒未阑，人争看。玉纤寒试调筝雁，眼约心期不暂闲，半醉也灯前换盏。\n九月十日见桃花\n前度刘郎老矣，去年崔护来迟。红雨飞，西风起。望白衣可怜憔悴，节去蜂愁蝶未知，冷落似天台洞里。\n静香堂看雨\n乘落日村翁捕鱼，感西风倦客思鲈。倒翠壶，歌金缕。静香来隔水芙蕖，绿柳红桥入画图，人正在溪亭看雨。\n客维扬\n第一泉边试茶，无双亭上看花。凤锦笺，鲛绡帕。金盘露玉手琵琶，雪满长街未到家，翠儿唱宜歌且把。\n夜景\n云母屏花前月明，雪儿歌席上风生。象板敲，螺鬟整。殢人娇体态娉婷，万卷堂深一盏灯，看不上梅窗瘦影。",
  "dynasty": "元代",
  "id": 70361,
  "name": "【双调】沉醉东风_琼花蝶粉霜",
  "poet": {
    "desc": "张可久（约1270～1348以后）字小山（一说名伯远，字可久，号小山）（《尧山堂外纪》）；一说名张可久肖像（林晋生作）可久，字伯远，号小山（《词综》）；又一说字仲远，号小山（《四库全书总目提要》），庆元（治所在今浙江宁波鄞县）人，元朝重要散曲家，剧作家，与乔吉并称“双壁”，与张养浩合为“二张”。",
    "id": 394,
    "image": "https://raw.githubusercontent.com/hujiaweibujidao/poetry/master/image/image_394.jpg",
    "name": "张可久",
    "star": 0
  },
  "star": 1,
  "tags": []
}