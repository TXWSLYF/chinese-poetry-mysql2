{
  "content": "职副旌旄重，才兼识量通。使车遥肃物，边策远和戎。 \n掷地金声著，从军宝剑雄。官成稽古力，名达济时功。 \n肃穆乌台上，雍容粉署中。含香初待漏，持简旧生风。 \n黠吏偏惊隼，贪夫辄避骢。且知荣已隔，谁谓道仍同。 \n念旧追连茹，谋生任转蓬。泣连三献玉，疮惧再伤弓。 \n恋土函关外，瞻尘灞水东。他时书一札，犹冀问途穷。",
  "dynasty": "唐代",
  "id": 6929,
  "name": "落第，赠杨侍御兼拜员外仍充安大夫判官赴范阳",
  "poet": {
    "desc": "刘长卿(约726 — 约786)，字文房，汉族，宣城（今属安徽）人，唐代诗人。后迁居洛阳，河间（今属河北）为其郡望。玄宗天宝年间进士。肃宗至德中官监察御史，后为长洲县尉，因事下狱，贬南巴尉。代宗大历中任转运使判官，知淮西、鄂岳转运留后，又被诬再贬睦州司马。德宗建中年间，官终随州刺史，世称刘随州。",
    "id": 104,
    "image": "https://raw.githubusercontent.com/hujiaweibujidao/poetry/master/image/image_104.jpg",
    "name": "刘长卿",
    "star": 0
  },
  "star": 1,
  "tags": []
}