{
  "content": "慵铺翡翠鬟，懒晕胭脂颊。寸心开愁万缕，恨千叠。独对西风，倦把黄花折。\n幽庭闲步蹀，红叶飞来，就我将相思字写。\n　　【玉交枝】那人家薄劣，故把雕鞍锁者。费千金要买闲风月，真眷爱等闲撇。\n情怀欲言何处说？一星星都向琵琶泻。若有知音听彻，应也青衫血。\n　　【乌夜啼】黄昏怏怏归兰舍，还又是夜来时节。枕衾寒难捱如年夜，可惯离\n缺，爱恁磨灭！金盘火冷篆烟绝，银台烛尽灯花谢。月下砧，风前铁，敲碎人肠，\n几曾宁帖。\n　　【斗鹌鹑】薄幸多应，今宵醉也。谢馆秦楼，偎香倚雪，不信伊家不耳热。\n俺好业，俺好呆，怎恁今生，天悭运拙。\n　　【赚煞尾】听南楼禁鼓敲三歇，拥被和衣强睡些。业眼朦胧暂交睫。唱道欲\n睡还惊，蓦闻门外帘儿揭。俺唤则他来到出门接，原是风度竹筠筛翠叶。",
  "dynasty": "元代",
  "id": 69664,
  "name": "【南吕】一枝花　女怨",
  "poet": {
    "desc": "朱庭玉（ “庭”或作“廷”） ，生平、里籍均不详。",
    "id": 2475,
    "name": "朱庭玉",
    "star": 0
  },
  "star": 1,
  "tags": []
}