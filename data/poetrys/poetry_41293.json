{
  "content": "国有承祧重，人知秉哲尊。清风来望苑，遗烈在东藩。 \n此日升缑岭，何因到寝门。天高不可问，烟霭共昏昏。 \n夏启吾君子，周储上帝宾。音容一飘忽，功业自纷纶。 \n露泣承华月，风惊丽正尘。空馀商岭客，行泪下宜春。 \n出处成交让，经纶有大功。泪碑瓜步北，棠树蒜山东。 \n百揆方时叙，重离遂不融。故臣偏感咽，曾是叹三穷。 \n甲观光阴促，园陵天地长。箫笳咽无韵，宾御哭相将。 \n盛烈传彝鼎，遗文被乐章。君臣知己分，零泪乱无行。 \n彩仗清晨出，非同齿胄时。愁烟锁平甸，朔吹绕寒枝。 \n楚客来何补，缑山去莫追。回瞻飞盖处，掩袂不胜悲。",
  "dynasty": "唐代",
  "id": 41293,
  "name": "文献太子挽歌词五首",
  "poet": {
    "desc": "徐铉（916年—991年）南唐，北宋初年文学家、书法家。字鼎臣，广陵（今江苏扬州）人。历官五代吴校书郎、南唐知制诰、翰林学士、吏部尚书，后随李煜归宋，官至散骑常侍，世称徐骑省。淳化初因事贬静难军行军司马。曾受诏与句中正等校定《说文解字》。工于书，好李斯小篆。与弟徐锴有文名，号称“二徐”；又与韩熙载齐名，江东谓之“韩徐”。",
    "id": 2357,
    "image": "https://raw.githubusercontent.com/hujiaweibujidao/poetry/master/image/image_2357.jpg",
    "name": "徐铉",
    "star": 0
  },
  "star": 1,
  "tags": []
}