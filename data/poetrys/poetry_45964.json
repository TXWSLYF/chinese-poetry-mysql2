{
  "content": "万里同心别九重，定知涉历此相逢。 \n谁人翻向群峰路，不得苍梧徇玉容。 \n春鸟交交引思浓，岂期尘迹拜仙宫。 \n鸾歌凤舞飘珠翠，疑是阳台一梦中。 \n鸾舆昔日出蒲关，一去苍梧更不还。 \n若是不留千古恨，湘江何事竹犹斑。 \n愁闻黄鸟夜关关，沩汭春来有梦还。 \n遗美代移刊勒绝，唯闻留得泪痕斑。 \n方承恩宠醉金杯，岂为干戈骤到来。 \n亡国破家皆有恨，捧心无语泪苏台。 \n桃花流水两堪伤，洞口烟波月渐长。 \n莫道仙家无别恨，至今垂泪忆刘郎。 \n泾阳平野草初春，遥望家乡泪滴频。 \n当此不知多少恨，至今空忆在灵姻。 \n目断魂销正惘然，九疑山际路漫漫。 \n何人知得心中恨，空有湘江竹万竿。 \n常说仙家事不同，偶陪花月此宵中。 \n锦屏银烛皆堪恨，惆怅纱窗向晓风。",
  "dynasty": "唐代",
  "id": 45964,
  "name": "与崔渥冥会杂诗",
  "poet": {
    "id": 0,
    "name": "佚名",
    "star": 0
  },
  "star": 2,
  "tags": []
}