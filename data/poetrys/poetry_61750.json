{
  "content": "岷峨寿佛东来，手移斗柄春寰宇。经纶事业，诗书流出，时为膏雨。载采三阶，炳丹一念，雍容枢辅。望岩廊风范，扬休山立，真汉相、殆天与。 \n国步时当如许。赖明堂、倚空一柱。苍生引领，整齐中夏，奠安西土。多士相期，直须无愧，范韩文富。且梅边一笑，春风祝公，寿介东鲁。",
  "dynasty": "宋代",
  "id": 61750,
  "name": "水龙吟（寿游参政）",
  "poet": {
    "desc": "李曾伯(1198～1265至1275间) 南宋词人。字长孺，号可斋。原籍覃怀（今河南沁阳附近）。南渡后寓居嘉兴（今属浙江）。",
    "id": 584,
    "image": "https://raw.githubusercontent.com/hujiaweibujidao/poetry/master/image/image_584.jpg",
    "name": "李曾伯",
    "star": 0
  },
  "star": 1,
  "tags": []
}