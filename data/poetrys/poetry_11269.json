{
  "content": "峡内多云雨，秋来尚郁蒸。远山朝白帝，深水谒彝陵。 \n迟暮嗟为客，西南喜得朋。哀猿更起坐，落雁失飞腾。 \n伏枕思琼树，临轩对玉绳。青松寒不落，碧海阔逾澄。 \n昔岁文为理，群公价尽增。家声同令闻，时论以儒称。 \n太后当朝肃，多才接迹升。翠虚捎魍魉，丹极上鹍鹏。 \n宴引春壶满，恩分夏簟冰。雕章五色笔，紫殿九华灯。 \n学并卢王敏，书偕褚薛能。老兄真不坠，小子独无承。 \n近有风流作，聊从月继征。放蹄知赤骥，捩翅服苍鹰。 \n卷轴来何晚，襟怀庶可凭。会期吟讽数，益破旅愁凝。 \n雕刻初谁料，纤毫欲自矜。神融蹑飞动，战胜洗侵凌。 \n妙取筌蹄弃，高宜百万层。白头遗恨在，青竹几人登。 \n回首追谈笑，劳歌跼寝兴。年华纷已矣，世故莽相仍。 \n刺史诸侯贵，郎官列宿应。潘生骖阁远，黄霸玺书增。 \n乳rP号攀石，饥鼯诉落藤。药囊亲道士，灰劫问胡僧。 \n凭久乌皮折，簪稀白帽棱。林居看蚁穴，野食行鱼罾。 \n筋力交凋丧，飘零免战兢。皆为百里宰，正似六安丞。 \n姹女萦新裹，丹砂冷旧秤。但求椿寿永，莫虑杞天崩。 \n炼骨调情性，张兵挠棘矜。养生终自惜，伐数必全惩。 \n政术甘疏诞，词场愧服膺。展怀诗诵鲁，割爱酒如渑。 \n咄咄宁书字，冥冥欲避矰.江湖多白鸟，天地有青蝇。",
  "dynasty": "唐代",
  "id": 11269,
  "name": "寄刘峡州伯华使君四十韵",
  "poet": {
    "desc": "杜甫（712－770），字子美，自号少陵野老，世称“杜工部”、“杜少陵”等，汉族，河南府巩县（今河南省巩义市）人，唐代伟大的现实主义诗人，杜甫被世人尊为“诗圣”，其诗被称为“诗史”。杜甫与李白合称“李杜”，为了跟另外两位诗人李商隐与杜牧即“小李杜”区别开来，杜甫与李白又合称“大李杜”。他忧国忧民，人格高尚，他的约1400余首诗被保留了下来，诗艺精湛，在中国古典诗歌中备受推崇，影响深远。759-766年间曾居成都，后世有杜甫草堂纪念。",
    "id": 474,
    "image": "https://raw.githubusercontent.com/hujiaweibujidao/poetry/master/image/image_474.jpg",
    "name": "杜甫",
    "star": 0
  },
  "star": 1,
  "tags": []
}