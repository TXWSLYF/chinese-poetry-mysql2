{
  "content": "吾闻上帝心，降命明且仁。臣稹苟有罪，胡不灾我身。 \n胡为旱一州，祸此千万人。一旱犹可忍，其旱亦已频。 \n腊雪不满地，膏雨不降春。恻恻诏书下，半减麦与缗。 \n半租岂不薄，尚竭力与筋。竭力不敢惮，惭戴天子恩。 \n累累妇拜姑，呐呐翁语孙。禾黍日夜长，足得盈我囷。 \n还填折粟税，酬偿贳麦邻。苟无公私责，饮水不为贫。 \n欢言未盈口，旱气已再振。六月天不雨，秋孟亦既旬。 \n区区昧陋积，祷祝非不勤。日驰衰白颜，再拜泥甲鳞。 \n归来重思忖，愿告诸邑君。以彼天道远，岂如人事亲。 \n团团囹圄中，无乃冤不申。扰扰食廪内，无乃奸有因。 \n轧轧输送车，无乃使不伦。遥遥负担卒，无乃役不均。 \n今年无大麦，计与珠玉滨。村胥与里吏，无乃求取繁。 \n符下敛钱急，值官因酒嗔。诛求与挞罚，无乃不逡巡。 \n生小下里住，不曾州县门。诉词千万恨，无乃不得闻。 \n强豪富酒肉，穷独无刍薪。俱由案牍吏，无乃移祸屯。 \n官分市井户，迭配水陆珍。未蒙所偿直，无乃不敢言。 \n有一于此事，安可尤苍旻.借使漏刑宪，得不虞鬼神。 \n自顾顽滞牧，坐贻灾沴臻。上羞朝廷寄，下愧闾里民。 \n岂无神明宰，为我同苦辛。共布慈惠语，慰此衢客尘。",
  "dynasty": "唐代",
  "id": 20568,
  "name": "旱灾自咎，贻七县宰同州时",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 1,
  "tags": []
}