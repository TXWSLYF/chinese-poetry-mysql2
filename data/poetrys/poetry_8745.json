{
  "content": "圣朝列群彦，穆穆佐休明。君子独知止，悬车守国程。 \n忠良信旧德，文学播英声。既获天爵美，况将齿位并。 \n书奏蒙省察，命驾乃东征。皇恩赐印绶，归为田里荣。 \n朝野同称叹，园绮郁齐名。长衢轩盖集，饮饯出西京。 \n时属春阳节，草木已含英。洛川当盛宴，斯焉为达生。",
  "dynasty": "唐代",
  "id": 8745,
  "name": "送郗詹事",
  "poet": {
    "desc": "韦应物（737～792），中国唐代诗人。汉族，长安(今陕西西安)人。今传有10卷本《韦江州集》、两卷本《韦苏州诗集》、10卷本《韦苏州集》。散文仅存一篇。因出任过苏州刺史，世称“韦苏州”。诗风恬淡高远，以善于写景和描写隐逸生活著称。",
    "id": 564,
    "image": "https://raw.githubusercontent.com/hujiaweibujidao/poetry/master/image/image_564.jpg",
    "name": "韦应物",
    "star": 0
  },
  "star": 1,
  "tags": []
}