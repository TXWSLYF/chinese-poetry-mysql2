{
  "content": "镜鸾分影，望天涯肠断，消无红叶。几度秋风吹翠被，一缕幽香难减。燕卜新梁，花移别槛，回首春如客。欢情何在，绿杨空锁愁色。 \n可是今古风流，小乔姝丽，只许周郎得。金谷珠帘空百尺，不碍梦魂飞入。钗股盟深，旧缘未断，月有重圆日。蓝桥路近，乘云先问消息。",
  "dynasty": "宋代",
  "id": 67003,
  "name": "念奴娇",
  "poet": {
    "id": 0,
    "name": "李亿",
    "star": 0
  },
  "star": 1,
  "tags": []
}