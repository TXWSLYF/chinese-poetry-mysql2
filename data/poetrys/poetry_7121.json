{
  "content": "登古城兮思古人，感贤达兮同埃尘。\n望平原兮寄远目，叹姑苏兮聚麋鹿。\n黄池高会事未终，沧海横流人荡覆。\n伍员杀身谁不冤，竟看墓树如所言。\n越王尝胆安可敌，远取石田何所益。\n一朝空谢会稽人，万古犹伤甬东客。\n黍离离兮城坡坨，牛羊践兮牧竖歌。\n野无人兮秋草绿，园为墟兮古木多。\n白杨萧萧悲故柯，黄雀啾啾争晚禾。\n荒阡断兮谁重过，孤舟逝兮愁若何。\n天寒日暮江枫落，叶去辞风水自波。",
  "dynasty": "唐代",
  "id": 7121,
  "name": "登吴古城歌",
  "poet": {
    "desc": "刘长卿(约726 — 约786)，字文房，汉族，宣城（今属安徽）人，唐代诗人。后迁居洛阳，河间（今属河北）为其郡望。玄宗天宝年间进士。肃宗至德中官监察御史，后为长洲县尉，因事下狱，贬南巴尉。代宗大历中任转运使判官，知淮西、鄂岳转运留后，又被诬再贬睦州司马。德宗建中年间，官终随州刺史，世称刘随州。",
    "id": 104,
    "image": "https://raw.githubusercontent.com/hujiaweibujidao/poetry/master/image/image_104.jpg",
    "name": "刘长卿",
    "star": 0
  },
  "star": 3,
  "tags": []
}