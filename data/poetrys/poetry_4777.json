{
  "content": "两京多节物，三日最遨游。丽日风徐卷，香尘雨暂收。 \n红桃初下地，绿柳半垂沟。童子成春服，宫人罢射鞴。 \n禊堂通汉苑，解席绕秦楼。束皙言谈妙，张华史汉遒。 \n无亭不驻马，何浦不横舟。舞籥千门度，帷屏百道流。 \n金丸向鸟落，芳饵接鱼投。濯秽怜清浅，迎祥乐献酬。 \n灵刍陈欲弃，神药曝应休。谁念招魂节，翻为御魅囚。 \n朋从天外尽，心赏日南求。铜柱威丹徼，朱崖镇火陬。 \n炎蒸连晓夕，瘴疠满冬秋。西水何时贷，南方讵可留。 \n无人对炉酒，宁缓去乡忧。",
  "dynasty": "唐代",
  "id": 4777,
  "name": "三日独坐驩州思忆旧游",
  "poet": {
    "desc": "沈佺期，字云卿，相州内黄人。善属文，尤长七言之作。擢进士第。长安中，累迁通事舍人，预修《三教珠英》，转考功郎给事中。坐交张易之，流驩州。稍迁台州录事参军。神龙中，召见，拜起居郎，修文馆直学士，历中书舍人，太子少詹事。开元初卒。建安后，讫江左，诗律屡变，至沈约、庾信，以音韵相婉附，属对精密，及佺期与宋之问，尤加靡丽。回忌声病，约句准篇，如锦绣成文，学者宗之，号为沈宋。语曰：苏李居前，沈宋比肩。集十卷，今编诗三卷。",
    "id": 494,
    "image": "https://raw.githubusercontent.com/hujiaweibujidao/poetry/master/image/image_494.jpg",
    "name": "沈佺期",
    "star": 0
  },
  "star": 5,
  "tags": []
}