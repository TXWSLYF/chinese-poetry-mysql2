{
  "content": "万虑皆可遗，爱山情不易。自从东溪住，始与人群隔。 \n应物非宿心，遗身是吾策。先民崆峒子，沦景事金液。 \n绮里犹近名，於陵未泯迹。吾师逆流教，禅隐殊古昔。 \n洗足临潺湲，销声寄松柏。缃荷采堪服，柔草持可席。 \n道心制野猿，法语授幽客。境净万象真，寄目皆有益。 \n原上无情花，山中听经石。竹生自萧散，云性常洁白。 \n却见羁世人，远高摩霄翮。达贤观此意，烦想遂冰蘖。 \n伊予战苦胜，览境情不溺。智以动念昏，功由无心积。 \n形骸尔何有，生死谁所戚。为与胜悟冥，不忧颓龄迫。 \n春风自骀荡，禅地常阒寂。掷札成柳枝，溉瓶养泉脉。 \n道人知止足，盥漱聊自适。学外见古贤，颇令我心惕。 \n眇绵云官世，梦幻羽陵籍。鬼箓徒相矜，九原谁家宅。 \n俗情封浅近，至理昧尧跖。蹈善嗟沈冥，履仁伤堙厄。 \n匠心圣亦尤，攻异天见责。试以慧眼观，斯言谅可觌。 \n外事非吾道，忘缘倦所历。中宵废耳目，形静神不役。 \n色天夜清迥，花漏时滴沥。东风吹杉梧，幽月到石壁。 \n此中一悟心，可与千载敌。故交徒好我，筐中无咫尺。 \n潘生入空门，祖师传秘赜。汤子自天德，精诣功不僻。 \n放世与成名，两图在所择。吾高鸱夷子，身退无瑕摘。 \n吾嘉鲁仲连，功成弃珪璧。二贤兼彼才，晚节何感激。 \n不然作山计，改服我下泽。君隳元亮冠，我脱潜师屐。 \n倚卧高松根，共逃金闺籍。",
  "dynasty": "唐代",
  "id": 43342,
  "name": "苕溪草堂自大历三年夏新营洎秋及春…四十三韵",
  "poet": {
    "desc": "僧皎然（730-799），俗姓谢，字清昼，湖州（浙江吴兴）人，是中国山水诗创始人谢灵运的十世孙，唐代著名诗人、茶僧，吴兴杼山妙喜寺主持，在文学、佛学、茶学等方面颇有造诣。与颜真卿、灵澈、陆羽等和诗，现存皎然470首诗。多为送别酬答之作。情调闲适，语言简淡。皎然的诗歌理论著作《诗式》。",
    "id": 392,
    "image": "https://raw.githubusercontent.com/hujiaweibujidao/poetry/master/image/image_392.jpg",
    "name": "皎然",
    "star": 0
  },
  "star": 1,
  "tags": []
}