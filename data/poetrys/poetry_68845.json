{
  "content": "离却京华，到这里、二千八百。穷醋大、齐齐整整，岂无贷揭。随地平章花与柳，为天评品风和月。只留得、一管钝毛锥，一丸墨。 \n初不是，丝绵帛。又不是，茶盐铁。更有苏州破砚，兔园旧册。一领征衣半尘土，两头蒻笠几风雪。问栏头、直得几多钱，从头说。",
  "dynasty": "宋代",
  "id": 68845,
  "name": "满江红（税官之扬州任）",
  "poet": {
    "desc": "邵桂子，桂子字德芳，号玄同，淳安人。咸淳七年（1271）进士，有雪舟脞。",
    "id": 1639,
    "name": "邵桂子",
    "star": 0
  },
  "star": 1,
  "tags": []
}