{
  "content": "游山谁可游，子明与浮丘。叠岭碍河汉，连峰横斗牛。 \n汪生面北阜，池馆清且幽。我来感意气，捶炰列珍羞。 \n扫石待归月，开池涨寒流。酒酣益爽气，为乐不知秋。 \n畴昔未识君，知君好贤才。随山起馆宇，凿石营池台。 \n星火五月中，景风从南来。数枝石榴发，一丈荷花开。 \n恨不当此时，相过醉金罍。我行值木落，月苦清猿哀。 \n永夜达五更，吴歈送琼杯。酒酣欲起舞，四座歌相催。 \n日出远海明，轩车且裴回。更游龙潭去，枕石拂莓苔。",
  "dynasty": "唐代",
  "id": 8393,
  "name": "过汪氏别业二首",
  "poet": {
    "desc": "李白（701年－762年），字太白，号青莲居士，唐朝浪漫主义诗人，被后人誉为“诗仙”。祖籍陇西成纪(待考)，出生于西域碎叶城，4岁再随父迁至剑南道绵州。李白存世诗文千余篇，有《李太白集》传世。762年病逝，享年61岁。其墓在今安徽当涂，四川江油、湖北安陆有纪念馆。",
    "id": 247,
    "image": "https://raw.githubusercontent.com/hujiaweibujidao/poetry/master/image/image_247.jpg",
    "name": "李白",
    "star": 0
  },
  "star": 1,
  "tags": []
}