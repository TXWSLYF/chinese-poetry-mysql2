{
  "content": "明皇昔御极，神圣垂耿光。沈机发雷电，逸躅陵尧汤。 \n西覃积石山，北至穷发乡。四凶有獬豸，一臂无螳螂。 \n婵娟得神艳，郁烈闻国香。紫绦鸣羯鼓，玉管吹霓裳。 \n禄山未封侯，林甫才为郎。昭融廓日月，妥帖安纪纲。 \n群生到寿域，百辟趋明堂。四海正夷宴，一尘不飞扬。 \n天子自犹豫，侍臣宜乐康。轧然阊阖开，赤日生扶桑。 \n玉砌露盘纡，金壶漏丁当。剑佩相击触，左右随趋跄。 \n玄珠十二旒，红粉三千行。顾盻生羽翼，叱嗟回雪霜。 \n神霞凌云阁，春水骊山阳。盘斗九子粽，瓯擎五云浆。 \n双琼京兆博，七鼓邯郸娼。毰毸碧鸡斗，茏葱翠雉场。 \n仗官绣蔽膝，宝马金镂锡。椒涂隔鹦鹉，柘弹惊鸳鸯。 \n猗欤华国臣，鬓发俱苍苍。锡宴得幽致，车从真炜煌。 \n画鹢照鱼鳖，鸣驺乱甃鶬.飐滟荡碧波，炫煌迷横塘。 \n萦盈舞回雪，宛转歌绕梁。艳带画银络，宝梳金钿筐。 \n沈冥类汉相，醉倒疑楚狂。一旦紫微东，胡星森耀芒。 \n凭陵逐鲸鲵，唐突驱犬羊。纵火三月赤，战尘千里黄。 \n殽函与府寺，从此俱荒凉。兹地乃蔓草，故基摧坏墙。 \n枯池接断岸，唧唧啼寒螀。败荷塌作泥，死竹森如枪。 \n游人问老吏，相对聊感伤。岂必见麋鹿，然后堪回肠。 \n幸今遇太平，令节称羽觞。谁知曲江曲，岁岁栖鸾凰。",
  "dynasty": "唐代",
  "id": 31940,
  "name": "鸿胪寺有开元中锡宴堂楼台池沼雅为胜绝荒凉…成四十韵",
  "poet": {
    "desc": "温庭筠（约812—866）唐代诗人、词人。本名岐，字飞卿，太原祁（今山西祁县东南）人。富有天才，文思敏捷，每入试，押官韵，八叉手而成八韵，所以也有“温八叉”之称。然恃才不羁，又好讥刺权贵，多犯忌讳，取憎于时，故屡举进士不第，长被贬抑，终生不得志。官终国子助教。精通音律。工诗，与李商隐齐名，时称“温李”。其诗辞藻华丽，秾艳精致，内容多写闺情。其词艺术成就在晚唐诸词人之上，为“花间派”首要词人，对词的发展影响较大。在词史上，与韦庄齐名，并称“温韦”。存词七十余首。后人辑有《温飞卿集》及《金奁集》。",
    "id": 415,
    "image": "https://raw.githubusercontent.com/hujiaweibujidao/poetry/master/image/image_415.jpg",
    "name": "温庭筠",
    "star": 0
  },
  "star": 2,
  "tags": []
}