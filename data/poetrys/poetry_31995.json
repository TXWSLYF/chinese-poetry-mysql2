{
  "content": "百媚城中一个人，紫罗垂手见精神。 \n青琴仙子长教示，自小来来号阿真。 \n七尺发犹三角梳，玳牛独驾长檐车。 \n曾城自有三青鸟，不要莲东双鲤鱼。 \n花恨红腰柳妒眉，东邻墙短不曾窥。 \n犹怜最小分瓜日，奈许迎春得藕时。 \n自等腰身尺六强，两重危鬓尽钗长。 \n欲熏罗荐嫌龙脑，须为寻求石叶香。 \n别起青楼作几层，斜阳幔卷鹿卢绳。 \n厌裁鱼子深红缬，泥觅蜻蜓浅碧绫。 \n诈嫌嚼贝磨衣钝，私带男钱压鬓低。 \n不独邯郸新嫁女，四枝鬟上插通犀。 \n可羡罗敷自有夫，愁中漫捋白髭须。 \n豹钱骢子能擎举，兼著连干许换无。",
  "dynasty": "唐代",
  "id": 31995,
  "name": "戏高侍御七首",
  "poet": {
    "desc": "段成式（803-863），字柯古。晚唐邹平人，唐代著名志怪小说家，约生于唐德宗贞元十九年（公元803年），卒于懿宗咸通四年（公元863年），其父段文昌，曾任宰相，封邹平郡公，工诗，有文名。在诗坛上，他与李商隐、温庭筠齐名。段成式信佛读经，饮酒赋诗唱和，以解其忧，诗中多流露出超脱世俗的消极情绪。",
    "id": 1136,
    "name": "段成式",
    "star": 0
  },
  "star": 1,
  "tags": []
}