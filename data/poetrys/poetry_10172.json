{
  "content": "少时方浩荡，遇物犹尘埃。脱略身外事，交游天下才。 \n单车入燕赵，独立心悠哉。宁知戎马间，忽展平生怀。 \n且欣清论高，岂顾夕阳颓。题诗碣石馆，纵酒燕王台。 \n北望沙漠垂，漫天雪皑皑。临边无策略，览古空裴回。 \n乐毅吾所怜，拔齐翻见猜。荆卿吾所悲，适秦不复回。 \n然诺多死地，公忠成祸胎。与君从此辞，每恐流年催。 \n如何俱老大，始复忘形骸。兄弟真二陆，声名连八裴。 \n乙未将星变，贼臣候天灾。胡骑犯龙山，乘舆经马嵬。 \n千官无倚著，万姓徒悲哀。诛吕鬼神动，安刘天地开。 \n奔波走风尘，倏忽值云雷。拥旄出淮甸，入幕征楚材。 \n誓当剪鲸鲵，永以竭驽骀。小人胡不仁，谗我成死灰。 \n赖得日月明，照耀无不该。留司洛阳宫，詹府唯蒿莱。 \n是时扫氛祲，尚未歼渠魁。背河列长围，师老将亦乖。 \n归军剧风火，散卒争椎埋。一夕瀍洛空，生灵悲曝腮。 \n衣冠投草莽，予欲驰江淮。登顿宛叶下，栖遑襄邓隈。 \n城池何萧条，邑屋更崩摧。纵横荆棘丛，但见瓦砾堆。 \n行人无血色，战骨多青苔。遂除彭门守，因得朝玉阶。 \n激昂仰鹓鹭，献替欣盐梅。驱传及远蕃，忧思郁难排。 \n罢人纷争讼，赋税如山崖。所思在畿甸，曾是鲁宓侪。 \n自从拜郎官，列宿焕天街。那能访遐僻，还复寄琼瑰。 \n金玉本高价，埙篪终易谐。朗咏临清秋，凉风下庭槐。 \n何意寇盗间，独称名义偕。辛酸陈侯诔，叹息季鹰杯。 \n白日屡分手，青春不再来。卧看中散论，愁忆太常斋。 \n酬赠徒为尔，长歌还自咍。",
  "dynasty": "唐代",
  "id": 10172,
  "name": "酬裴员外以诗代书",
  "poet": {
    "desc": "高适是我国唐代著名的边塞诗人，世称“高常侍”。 作品收录于《高常侍集》。高适与岑参并称“高岑”，其诗作笔力雄健，气势奔放，洋溢着盛唐时期所特有的奋发进取、蓬勃向上的时代精神。",
    "id": 227,
    "image": "https://raw.githubusercontent.com/hujiaweibujidao/poetry/master/image/image_227.jpg",
    "name": "高适",
    "star": 0
  },
  "star": 1,
  "tags": []
}