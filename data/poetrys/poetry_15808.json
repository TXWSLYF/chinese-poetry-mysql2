{
  "content": "月明中庭捣衣石，掩帷下堂来捣帛。妇姑相对神力生， \n双揎白腕调杵声。高楼敲玉节会成，家家不睡皆起听。 \n秋天丁丁复冻冻，玉钗低昂衣带动。夜深月落冷如刀， \n湿著一双纤手痛。回编易裂看生熟，鸳鸯纹成水波曲。 \n重烧熨斗帖两头，与郎裁作迎寒裘。",
  "dynasty": "唐代",
  "id": 15808,
  "name": "捣衣曲（一作送衣曲）",
  "poet": {
    "desc": "王建(约767年—约830年)：字仲初，生于颍川(今河南许昌)，唐朝诗人。其著作，《新唐书·艺文志》、《郡斋读书志》、《直斋书录解题》等皆作10卷，《崇文总目》作2卷。",
    "id": 482,
    "image": "https://raw.githubusercontent.com/hujiaweibujidao/poetry/master/image/image_482.jpg",
    "name": "王建",
    "star": 0
  },
  "star": 3,
  "tags": []
}