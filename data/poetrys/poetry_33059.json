{
  "content": "无媒归别业，所向自乖心。闾里故人少，田园荒草深。 \n浪翻全失岸，竹迸别成林。鸥鸟犹相识，时来听苦吟。 \n眠云终未遂，策马暂休期。上国劳魂梦，中心甚别离。 \n冰封岩溜断，雪压砌松欹。骨肉嗟名晚，看归却泪垂。 \n学剑虽无术，吟诗似有魔。已贫甘事晚，临老爱闲多。 \n鸡犬唯随鹿，儿童只衣蓑。时因寻野叟，狂醉复狂歌。 \n乡国乱离后，交亲半旅游。远闻诚可念，归见岂无愁。 \n败苇迷荒径，寒蓑没坏舟。衡门终不掩，倚杖看波流。 \n游秦复滞燕，不觉近衰年。旅貌同柴毁，行衣对骨穿。 \n篱寒多啄雀，木落断浮烟。楚夜闻鸣雁，犹疑在塞天。",
  "dynasty": "唐代",
  "id": 33059,
  "name": "冬杪归陵阳别业五首",
  "poet": {
    "desc": "许棠（生卒年不详），字文化，唐代诗人。咸通十二年，进士及第，曾为江宁丞。后辞官，潦倒以终，为“咸通十哲”之一。",
    "id": 1849,
    "name": "许棠",
    "star": 0
  },
  "star": 1,
  "tags": []
}