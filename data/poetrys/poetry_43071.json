{
  "content": "新莺傍檐晓更悲，孤音清泠啭素枝。口边血出语未尽， \n岂是怨恨人不知。不食枯桑葚，不衔苦李花。偶然弄枢机， \n婉转凌烟霞。众雏飞鸣何跼促，自觇游蜂啄枯木。 \n玄猿何事朝夜啼，白鹭长在汀洲宿。黑雕黄鹤岂不高， \n金笼玉钩伤羽毛。三江七泽去不得，风烟日暮生波涛。 \n飞去来，莫上高城头，莫下空园里。城头鸱乌拾膻腥， \n空园燕雀争泥滓。愿当结舌含白云，五月六月一声不可闻。",
  "dynasty": "唐代",
  "id": 43071,
  "name": "听莺歌",
  "poet": {
    "desc": "灵澈（746～816），本姓汤氏，字源澄，越州会稽（今绍兴）人。云门寺律僧，驻锡衡岳寺。著有《律宗引源》廿一卷。与刘禹锡、刘长卿、吕温交往甚密，互有诗相赠，享誉当时诗坛。",
    "id": 2390,
    "image": "https://raw.githubusercontent.com/hujiaweibujidao/poetry/master/image/image_2390.jpg",
    "name": "灵澈",
    "star": 0
  },
  "star": 1,
  "tags": []
}