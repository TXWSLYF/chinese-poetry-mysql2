{
  "content": "独凌清景出，下视众山中。云日遥相对，川原无不通。 \n自致高标末，何心待驭风。 \n宛演横半规，穹崇翠微上。云扃掩苔石，千古无人赏。 \n宁知后贤心，登此共来往。 \n仙弈示樵夫，能言忘归路。因看斧柯烂，孙子发已素。 \n孰云遗迹久，举意如旦暮。 \n仙僧会真要，应物常渊默。惟将无住理，转与信人说。 \n月影清江中，可观不可得。",
  "dynasty": "唐代",
  "id": 16545,
  "name": "游烂柯山",
  "poet": {
    "desc": "谢勮，男，唐朝诗人。",
    "id": 2458,
    "name": "谢勮",
    "star": 0
  },
  "star": 2,
  "tags": []
}