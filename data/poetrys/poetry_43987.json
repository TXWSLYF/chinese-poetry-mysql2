{
  "content": "圣主得贤臣，天地方交泰。恭惟岳精粹，多出于昭代。 \n君侯握文镜，独立尘埃外。王演俗容仪，崔陵小风概。 \n馨香拥兰雪，峻秀高嵩岱。嵇松领岁寒，庄剑无砻淬。 \n威棱玉霜直，匠石金槌大。诗穿明月珠，道拍安期背。 \n中兴鸾凤集，直道风云会。万卷似无书，三山如历块。 \n德乎天所纵，清矣谁堪对。有法在朝端，无尘到冠盖。 \n具瞻从密勿，旦夕调鼎鼐。为君整衢尊，为君戢蕃塞。 \n岂知吾后意，忧此毗陵最。亲手赐彤弓，苍生是繄赖。 \n下车邻寇散，是物冰壶内。龚遂爱廉平，次公太繁碎。 \n袴襦砧动地，父母歌闤闠。□雪锁戈鋋，非烟绕旌旆。 \n宁思子产冰，肯羡任棠薤。忽如春再来，不独天重戴。 \n昂藏海峤鹤，冷碧仙庭桧。物物动和气，家家有新态。 \n芙蓉开帟幕，锦帐无纤壒。鼓角穿冻云，恩波动耕耒。 \n奸回改精魄，礼教书绅带。必于尧舜日，还似房杜辈。 \n野人有章句，格力亦慷慨。若不入丘门，世间更谁爱。",
  "dynasty": "唐代",
  "id": 43987,
  "name": "上孙使君",
  "poet": {
    "desc": "贯休(823～912年),俗姓姜，字德隐，婺州兰豁（一说为江西进贤县）人，唐末五代著名画僧。7岁时投兰溪和安寺圆贞禅师出家为童侍。贯休记忆力特好，日诵《法华经》1000字，过目不忘。贯休雅好吟诗，常与僧处默隔篱论诗，或吟寻偶对，或彼此唱和，见者无不惊异。贯休受戒以后，诗名日隆，仍至于远近闻名。乾化二年(915年)终于所居，世寿89。",
    "id": 694,
    "image": "https://raw.githubusercontent.com/hujiaweibujidao/poetry/master/image/image_694.jpg",
    "name": "贯休",
    "star": 0
  },
  "star": 1,
  "tags": []
}