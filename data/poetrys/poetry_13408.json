{
  "content": "君不见担雪塞井空用力，炊砂作饭岂堪食。 \n一生肝胆向人尽，相识不如不相识。冬青树上挂凌霄， \n岁晏花凋树不凋。凡物各自有根本，种禾终不生豆苗。 \n行路难，行路难，何处是平道。中心无事当富贵， \n今日看君颜色好。 \n君不见少年头上如云发，少壮如云老如雪。 \n岂知灌顶有醍醐，能使清凉头不热。吕梁之水挂飞流， \n鼋鼍蛟蜃不敢游。少年恃险若平地，独倚长剑凌清秋。 \n行路难，行路难。昔少年，今已老。前朝竹帛事皆空， \n日暮牛羊占城草。 \n君不见古人烧水银，变作北邙山上尘。藕丝挂在虚空中， \n欲落不落愁杀人。睢水英雄多血刃，建章宫阙成煨烬。 \n淮王身死桂树折，徐福一去音书绝。行路难，行路难， \n生死皆由天。秦皇汉武遭不脱，汝独何人学神仙。",
  "dynasty": "唐代",
  "id": 13408,
  "name": "行路难三首",
  "poet": {
    "desc": "顾况（生卒年不详），字逋翁，号华阳真逸（一说华阳真隐）。晚年自号悲翁，汉族，唐朝海盐人，（今在浙江海宁境内）人。唐代诗人、画家、鉴赏家。他一生官位不高，曾任著作郎，因作诗嘲讽得罪权贵，贬饶州司户参军。晚年隐居茅山，有《华阳集》行世。",
    "id": 49,
    "image": "https://raw.githubusercontent.com/hujiaweibujidao/poetry/master/image/image_49.jpg",
    "name": "顾况",
    "star": 0
  },
  "star": 15,
  "tags": []
}