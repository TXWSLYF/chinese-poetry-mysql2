{
  "content": "阳台后会杳无期，碧树烟深玉漏迟。 \n半夜香风满庭月，花前空赋别离诗。 \n相思无路莫相思，风里花开只片时。 \n惆怅金闺却归去，晓莺啼断绿杨枝。 \n一纸华笺洒碧云，馀香犹在墨犹新。空添满目凄凉事， \n不见三山缥缈人。斜月照衣今夜梦，落花啼鸟去年春。 \n红闺更有堪愁处，窗上虫丝几上尘。 \n惆怅佳期一梦中，武陵春色尽成空。欲知离别偏堪恨， \n只为音尘两不通。愁态上眉凝浅绿，泪痕侵脸落轻红。 \n双轮暂与王孙驻，明日西驰又向东。",
  "dynasty": "唐代",
  "id": 46056,
  "name": "与谢翱赠答诗",
  "poet": {
    "id": 0,
    "name": "金车美人",
    "star": 0
  },
  "star": 1,
  "tags": []
}