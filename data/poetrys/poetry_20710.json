{
  "content": "昔岁俱充赋，同年遇有司。八人称迥拔，两郡滥相知。 \n逸骥初翻步，鞲鹰暂脱羁。远途忧地窄，高视觉天卑。 \n并入红兰署，偏亲白玉规。近朱怜冉冉，伐木愿偲偲。 \n鱼鲁非难识，铅黄自懒持。心轻马融帐，谋夺子房帷。 \n秀发幽岩电，清澄隘岸陂。九霄排直上，万里整前期。 \n勇赠栖鸾句，惭当古井诗。多闻全受益，择善颇相师。 \n脱俗殊常调，潜工大有为。还醇凭酎酒，运智托围棋。 \n情会招车胤，闲行觅戴逵。僧餐月灯阁，醵宴劫灰池。 \n胜概争先到，篇章竞出奇。输赢论破的，点窜肯容丝。 \n山岫当街翠，墙花拂面枝。莺声爱娇小，燕翼玩逶迤。 \n辔为逢车缓，鞭缘趁伴施。密携长上乐，偷宿静坊姬。 \n僻性慵朝起，新晴助晚嬉。相欢常满目，别处鲜开眉。 \n翰墨题名尽，光阴听话移。绿袍因醉典，乌帽逆风遗。 \n暗插轻筹箸，仍提小屈卮。本弦才一举，下口已三迟。 \n逃席冲门出，归倡借马骑。狂歌繁节乱，醉舞半衫垂。 \n散漫纷长薄，邀遮守隘岐。几遭朝士笑，兼任巷童随。 \n苟务形骸达，浑将性命推。何曾爱官序，不省计家资。 \n忽悟成虚掷，翻然叹未宜。使回耽乐事，坚赴策贤时。 \n寝食都忘倦，园庐遂绝窥。劳神甘戚戚，攻短过孜孜。 \n叶怯穿杨箭，囊藏透颖锥。超遥望云雨，摆落占泉坻。 \n略削荒凉苑，搜求激直词。那能作牛后，更拟助洪基。 \n唱第听鸡集，趋朝忘马疲。内人舆御案，朝景丽神旗。 \n首被呼名姓，多惭冠等衰。千官容眷盼，五色照离披。 \n鹓侣从兹洽，鸥情转自縻。分张殊品命，中外却驱驰。 \n出入称金籍，东西侍碧墀。斗班云汹涌，开扇雉参差。 \n切愧寻常质，亲瞻咫尺姿。日轮光照耀，龙服瑞葳蕤。 \n誓欲通愚謇，生憎效喔咿。佞存真妾妇，谏死是男儿。 \n便殿承偏召，权臣惧挠私。庙堂虽稷契，城社有狐狸。 \n似锦言应巧，如弦数易欺。敢嗟身暂黜，所恨政无毗。 \n谬辱良由此，升腾亦在斯。再令陪宪禁，依旧履阽危。 \n使蜀常绵远，分台更嶮巇.匿奸劳发掘，破党恶持疑。 \n斧刃迎皆碎，盘牙老未萎。乍能还帝笏，讵忍折吾支。 \n虎尾元来险，圭文却类疵。浮荣齐壤芥，闲气咏江蓠。 \n阙下殷勤拜，樽前啸傲辞。飘沈委蓬梗，忠信敌蛮夷。 \n戏诮青云驿，讥题皓发祠。贪过谷隐寺，留读岘山碑。 \n草没章台阯，堤横楚泽湄。野莲侵稻陇，亚柳压城陴。 \n遇物伤凋换，登楼思漫瀰。金攒嫩橙子，瑿泛远鸬鹚。 \n仰竹藤缠屋，苫茆荻补篱。面梨通蒂朽，火米带芒炊。 \n苇笋针筒束，鯾鱼箭羽鬐.芋羹真底可，鲈鲙漫劳思。 \n北渚销魂望，南风著骨吹。度梅衣色渍，食稗马蹄羸。 \n院榷和泥碱，官酤小麹醨.讹音烦缴绕，轻俗丑威仪。 \n树罕贞心柏，畦丰卫足葵。坳洼饶t3矮，游惰压庸缁。 \n病赛乌称鬼，巫占瓦代龟。连阴蛙张王，瘴疟雪治医。 \n我正穷于是，君宁念及兹。一篇从日下，双鲤送天涯。 \n坐捧迷前席，行吟忘结綦。匡床铺错绣，几案踊灵芝。 \n形影同初合，参商喻此离。扇因秋弃置，镜异月盈亏。 \n壮志诚难夺，良辰岂复追。宁牛终夜永，潘鬓去年衰。 \n溟渤深那测，穹苍意在谁。驭方轻騕袅，车肯重辛夷。 \n卧辙希濡沫，低颜受颔颐。世情焉足怪，自省固堪悲。 \n溷鼠虚求洁，笼禽方讶饥。犹胜忆黄犬，幸得早图之。",
  "dynasty": "唐代",
  "id": 20710,
  "name": "酬翰林白学士代书一百韵（此后江陵时作）",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 2,
  "tags": []
}