{
  "content": "惠师浮屠者，乃是不羁人。十五爱山水，超然谢朋亲。 \n脱冠剪头发，飞步遗踪尘。发迹入四明，梯空上秋旻. \n遂登天台望，众壑皆嶙峋。夜宿最高顶，举头看星辰。 \n光芒相照烛，南北争罗陈。兹地绝翔走，自然严且神。 \n微风吹木石，澎湃闻韶钧。夜半起下视，溟波衔日轮。 \n鱼龙惊踊跃，叫啸成悲辛。怪气或紫赤，敲磨共轮囷。 \n金鸦既腾翥，六合俄清新。常闻禹穴奇，东去窥瓯闽。 \n越俗不好古，流传失其真。幽踪邈难得，圣路嗟长堙。 \n回临浙江涛，屹起高峨岷。壮志死不息，千年如隔晨。 \n是非竟何有，弃去非吾伦。凌江诣庐岳，浩荡极游巡。 \n崔崒没云表，陂陀浸湖沦。是时雨初霁，悬瀑垂天绅。 \n前年往罗浮，步戛南海漘.大哉阳德盛，荣茂恒留春。 \n鹏鶱堕长翮，鲸戏侧修鳞。自来连州寺，曾未造城闉。 \n日携青云客，探胜穷崖滨。太守邀不去，群官请徒频。 \n囊无一金资，翻谓富者贫。昨日忽不见，我令访其邻。 \n奔波自追及，把手问所因。顾我却兴叹，君宁异于民。 \n离合自古然，辞别安足珍。吾闻九疑好，夙志今欲伸。 \n斑竹啼舜妇，清湘沈楚臣。衡山与洞庭，此固道所循。 \n寻崧方抵洛，历华遂之秦。浮游靡定处，偶往即通津。 \n吾言子当去，子道非吾遵。江鱼不池活，野鸟难笼驯。 \n吾非西方教，怜子狂且醇。吾嫉惰游者，怜子愚且谆。 \n去矣各异趣，何为浪沾巾。",
  "dynasty": "唐代",
  "id": 17641,
  "name": "送惠师（愈在连州与释景常、元惠游。惠师即元惠也）",
  "poet": {
    "desc": "韩愈（768～824）字退之，唐代文学家、哲学家、思想家，河阳（今河南省焦作孟州市）人，汉族。祖籍河北昌黎，世称韩昌黎。晚年任吏部侍郎，又称韩吏部。谥号“文”，又称韩文公。他与柳宗元同为唐代古文运动的倡导者，主张学习先秦两汉的散文语言，破骈为散，扩大文言文的表达功能。宋代苏轼称他“文起八代之衰”，明人推他为唐宋八大家之首，与柳宗元并称“韩柳”，有“文章巨公”和“百代文宗”之名，作品都收在《昌黎先生集》里。韩愈在思想上是中国“道统”观念的确立者，是尊儒反佛的里程碑式人物。",
    "id": 682,
    "image": "https://raw.githubusercontent.com/hujiaweibujidao/poetry/master/image/image_682.jpg",
    "name": "韩愈",
    "star": 0
  },
  "star": 1,
  "tags": []
}