{
  "content": "蹇钝无大计，酷嗜进士名。为文性不高，三年住西京。 \n相府执文柄，念其心专精。薄艺不退辱，特列为门生。 \n事出自非意，喜常少于惊。春榜四散飞，数日遍八纮。 \n眼始见花发，耳得闻鸟鸣。免同去年春，兀兀聋与盲。 \n家寄河朔间，道路出陕城。暌违逾十年，一会豁素诚。 \n同游山水穷，狂饮飞大觥。起坐不相离，有若亲弟兄。 \n中外无亲疏，所算在其情。久客贵优饶，一醉旧疾平。 \n家远归思切，风雨甚亦行。到兹恋仁贤，淹滞一月程。 \n新诗忽见示，气逸言纵横。缠绵意千里，骚雅文发明。 \n永昼吟不休，咽喉干无声。羁贫重金玉，今日金玉轻。",
  "dynasty": "唐代",
  "id": 25875,
  "name": "寄陕府内兄郭冏端公",
  "poet": {
    "desc": "姚合，陕州硖石人。生卒年均不详，约唐文宗太和中前后在世。以诗名。登元和十一年（公元八一六年）进士第。初授武功主簿，人因称为姚武功。调富平、万年尉。宝历中，（公元八二六年左右）历监察御史，户部员外郎。出任荆、杭二州刺史。后为给事中，陕、虢观察使。与马戴、费冠卿、殷尧藩、张籍游，李频师事之。诗与贾岛齐名，号称“姚、贾”。仕终秘书监。合著有诗集十卷，《新唐书艺文志》及选王维、祖咏等十八人诗，为极玄集一卷，又摭古人诗联，叙其措意，各有体要，撰诗例一卷，（均《唐才子传》）并传于世。",
    "id": 477,
    "image": "https://raw.githubusercontent.com/hujiaweibujidao/poetry/master/image/image_477.jpg",
    "name": "姚合",
    "star": 0
  },
  "star": 1,
  "tags": []
}