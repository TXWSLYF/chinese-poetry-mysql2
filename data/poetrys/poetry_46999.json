{
  "content": "绝境久蒙蔽，芟萝方迨兹。樵苏尚未及，冠冕谁能知。 \n缘崖开径小，架木度空危。水激千雷发，珠联万贯垂。 \n阴晴状非一，昏旦势多奇。井识轩辕迹，坛馀汉武基。 \n猿声响深洞，岩影倒澄池。想像虬龙去，依稀羽客随。 \n玩奇目岂倦，寻异神忘疲。干云松作盖，积翠薜成帷。 \n含意攀丹桂，凝情顾紫芝。芸香蔼芳气，冰镜彻圆规。 \n胥念沧波远，徒怀魏阙期。征黄应计日，莫鄙北山移。",
  "dynasty": "唐代",
  "id": 46999,
  "name": "仙岩四瀑布即事寄上秘书包监侍郎七兄吏部李侍…十四韵",
  "poet": {
    "desc": "路应，字从众，京兆三原(今陜西三原)人。路嗣恭之子。以荫入仕，德宗贞元间历任虔州、温州、庐州刺史，入为职方郎中、佐盐铁使。顺宗永贞元年(805)改刺常州。是年末，改宣歙池观察使，进封襄阳郡王。宪宗元和四年(809)以疾去职。六年拜左散骑常侍。旋卒。",
    "id": 1863,
    "name": "路应",
    "star": 0
  },
  "star": 1,
  "tags": []
}