{
  "content": "单于犯蓟壖，虏骑略萧边。南山木叶飞下地， \n北海蓬根乱上天。科斗连营太原道，鱼丽合阵武威川。 \n三军遥倚伏，万里相驰逐。旌旆悠悠静潮源， \n鼙鼓喧喧动卢谷。穷徼出幽陵，吁嗟倦寝兴。 \n马蹄冻溜石，胡毳暖生冰。云沙泱漭天光闭， \n河塞阴沉海色凝。崆峒北国谁能托，萧索边心常不乐。 \n近见行人畏白龙，遥闻公主愁黄鹤。阳春半，岐路间； \n瑶台苑，玉门关。百花芳树红将歇，二月兰皋绿未还。 \n阵云不散鱼龙水，雨雪犹飞鸿鹄山。山嶂绵连那可极， \n路远辛勤梦颜色。北堂萱草不寄来，东园桃李长相忆。 \n汉将纷纭攻战盈，胡寇萧条幽朔清。韩昌拜节偏知送， \n郑吉驱旌坐见迎。火绝烟沉左西极，谷静山空右北平。 \n但得将军能百胜，不须天子筑长城。",
  "dynasty": "唐代",
  "id": 5024,
  "name": "大漠行",
  "poet": {
    "id": 0,
    "name": "胡皓",
    "star": 0
  },
  "star": 2,
  "tags": []
}