{
  "content": "清风店南逢父老，告我己巳年间事；\n店北犹存古战场，遗镞尚带勤王字。\n忆昔蒙尘实惨怛，反覆势如风雨至；\n紫荆关头昼吹角，杀气军声满幽朔。\n胡儿饮马彰义门，烽火夜照燕山云；\n内有于尚书，外有石将军。\n石家官军若雷电，天清野旷来酣战；\n朝廷既失紫荆关，吾民岂保清风店。\n牵爷负子无处逃，哭声震天风怒号；\n儿女牀头伏鼓角，野人屋上看旌旄。\n将军此时挺戈出，杀敌不异草与蒿；\n追北归来血洗刀，白日不动苍天高。\n万里烟尘一剑扫，父子英雄古来少；\n单于痛哭倒马关，羯奴半死飞狐道。\n处处惧声噪鼓旗，家家牛酒犒王师；\n应迫汉室嫖姚将，还忆唐家郭子仪。\n沈吟此事六十春，此地经过泪满巾；\n黄云落日古骨白，沙砾惨淡愁行人。\n行人来折战场柳，下马坐望居庸口。\n却忆千官迎驾初，千乘万骑下皇都；\n乾坤得见中兴主，杀伐重闻载造图。\n姓名应勒云台上，如此战功天下无！\n呜呼战功今已无，安得再生此辈西备胡。",
  "dynasty": "明代",
  "id": 69207,
  "name": "石将军战场歌",
  "poet": {
    "desc": "李梦阳（1472-1530)，字献吉，号空同，汉族，庆阳府安化县(今甘肃省庆城县)人，迁居开封，工书法，得颜真卿笔法，精于古文词，提倡“文必秦汉，诗必盛唐”，强调复古，《自书诗》师法颜真卿，结体方整严谨，不拘泥规矩法度，学卷气浓厚。明代中期文学家，复古派前七子的领袖人物。",
    "id": 146,
    "image": "https://raw.githubusercontent.com/hujiaweibujidao/poetry/master/image/image_146.jpg",
    "name": "李梦阳",
    "star": 0
  },
  "star": 2,
  "tags": []
}