{
  "content": "飞书一幅锦文回，恨写深情寄雁来。机上月残香阁掩， \n树梢烟澹绿窗开。霏霏雨罢歌终曲，漠漠云深酒满杯。 \n归日几人行问卜，徽音想望倚高台。 \n轻帆数点千峰碧，水接云山四望遥。晴日海霞红霭霭， \n晓天江树绿迢迢。清波石眼泉当槛，小径松门寺对桥。 \n明月钓舟渔浦远，倾山雪浪暗随潮。",
  "dynasty": "唐代",
  "id": 39071,
  "name": "回文诗二首",
  "poet": {
    "desc": "徐夤：字昭梦，福建莆田人。登乾宁进士第，授秘书省正字。依王审知，礼待简略，遂拂衣去，归隐延寿溪（现留于绶溪公园，系莆田二十四景之一）。著有《探龙》、《钓矶》二集，诗二百六十五首。",
    "id": 925,
    "image": "https://raw.githubusercontent.com/hujiaweibujidao/poetry/master/image/image_925.jpg",
    "name": "徐夤",
    "star": 0
  },
  "star": 7,
  "tags": []
}