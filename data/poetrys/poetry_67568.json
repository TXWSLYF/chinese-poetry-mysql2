{
  "content": "冰缩寒流，川凝冻霭，前回鹭渚冬晚。燕阁红炉，驼峰翠釜，曾忆花柔酒软。云海沧洲，甚又寄、南来客雁。洒雪朱门，回桡剡曲，镜华霜满。 \n万里银霄凝望眼。恁吟袖、画阑空暖。树带潮墟，笳鸣古戍，簇仲宣幽怨。相愁思、春近也，随宫绣、时宽一线。昨夜扁舟，梦湖山、眉横黛浅。",
  "dynasty": "宋代",
  "id": 67568,
  "name": "氐州第一",
  "poet": {
    "desc": "刘天游，男，宋朝时期词人。",
    "id": 1998,
    "name": "刘天游",
    "star": 0
  },
  "star": 2,
  "tags": []
}