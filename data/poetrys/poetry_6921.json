{
  "content": "楚泽秋更远，云雷有时作。晚陂带残雨，白水昏漠漠。 \n伫立收烟氛，洗然静寥廓。卷帘高楼上，万里看日落。 \n为客频改弦，辞家尚如昨。故山今不见，此鸟那可托。 \n小邑务常闲，吾兄宦何薄。高标青云器，独立沧江鹤。 \n惠爱原上情，殷勤丘中诺。何当遂良愿，归卧青山郭。",
  "dynasty": "唐代",
  "id": 6921,
  "name": "雨中登沛县楼，赠表兄郭少府",
  "poet": {
    "desc": "刘长卿(约726 — 约786)，字文房，汉族，宣城（今属安徽）人，唐代诗人。后迁居洛阳，河间（今属河北）为其郡望。玄宗天宝年间进士。肃宗至德中官监察御史，后为长洲县尉，因事下狱，贬南巴尉。代宗大历中任转运使判官，知淮西、鄂岳转运留后，又被诬再贬睦州司马。德宗建中年间，官终随州刺史，世称刘随州。",
    "id": 104,
    "image": "https://raw.githubusercontent.com/hujiaweibujidao/poetry/master/image/image_104.jpg",
    "name": "刘长卿",
    "star": 0
  },
  "star": 1,
  "tags": []
}