{
  "content": "秦家御史汉家郎，亲专两印征殊方。功成走马朝天子， \n伏槛论边若流水。晓离仙署趋紫微，夜接高儒读青史。 \n泸南五将望君还，愿以天书示百蛮。曲栈重江初过雨， \n前旌后骑不同山。迎车拜舞多耆老，旧卒新营遍青草。 \n塞口云生火候迟，烟中鹤唳军行早。黄花川下水交横， \n远映孤霞蜀国晴。邛竹笋长椒瘴起，荔枝花发杜鹃鸣。 \n回首岷峨半天黑，传觞接膝何由得。空令豪士仰威名， \n无复贫交恃颜色。垂杨不动雨纷纷，锦帐胡瓶争送君。 \n须臾醉起箫笳发，空见红旌入白云。",
  "dynasty": "唐代",
  "id": 14575,
  "name": "送张郎中还蜀歌",
  "poet": {
    "desc": "卢纶（约737-约799），字允言，唐代诗人，大历十才子之一，汉族，河中蒲（今山西省永济县）人。天宝末举进士，遇乱不第；代宗朝又应举， 屡试不第。大历六年，宰相元载举荐，授阌乡尉；后由王缙荐为集贤学士，秘书省校书郎，升监察御史。出为陕府户曹、河南密县令。后元载、王缙获罪，遭到牵连。德宗朝复为昭应令，又任河中浑瑊元帅府判官，官至检校户部郎中。有《卢户部诗集》。",
    "id": 583,
    "image": "https://raw.githubusercontent.com/hujiaweibujidao/poetry/master/image/image_583.jpg",
    "name": "卢纶",
    "star": 0
  },
  "star": 1,
  "tags": []
}