{
  "content": "卞山幽石产奇璞，荆人至死采不著。何人琢枕持赠君， \n片片桃花开未落。剑工见兮可为剑，玉工辨兮知非石。 \n至宝由来览者稀，今君独鉴应欲惜。何辞售与章天真， \n幸得提携近玉人。可中弃置君不顾，天生秀色徒璘玢。 \n四座喧喧争目悦，巧过造化称一绝。莫言昨日因错磨， \n看取从来无点缺。六月江南暑未阑，一尺花冰试枕看。 \n高窗正午风飒变，室中不减春天寒。主人所重重枕德， \n文章外饰徒相惑。更有坚贞不易心，与君天下为士则。",
  "dynasty": "唐代",
  "id": 43762,
  "name": "桃花石枕歌赠康从事",
  "poet": {
    "desc": "僧皎然（730-799），俗姓谢，字清昼，湖州（浙江吴兴）人，是中国山水诗创始人谢灵运的十世孙，唐代著名诗人、茶僧，吴兴杼山妙喜寺主持，在文学、佛学、茶学等方面颇有造诣。与颜真卿、灵澈、陆羽等和诗，现存皎然470首诗。多为送别酬答之作。情调闲适，语言简淡。皎然的诗歌理论著作《诗式》。",
    "id": 392,
    "image": "https://raw.githubusercontent.com/hujiaweibujidao/poetry/master/image/image_392.jpg",
    "name": "皎然",
    "star": 0
  },
  "star": 1,
  "tags": []
}