{
  "content": "商有阳城驿，名同阳道州。阳公没已久，感我泪交流。 \n昔公孝父母，行与曾闵俦。既孤善兄弟，兄弟和且柔。 \n一夕不相见，若怀三岁忧。遂誓不婚娶，没齿同衾裯. \n妹夫死他县，遗骨无人收。公令季弟往，公与仲弟留。 \n相别竟不得，三人同远游。共负他乡骨，归来藏故丘。 \n栖迟居夏邑，邑人无苟偷。里中竞长短，来问劣与优。 \n官刑一朝耻，公短终身羞。公亦不遗布，人自不盗牛。 \n问公何能尔，忠信先自修。发言当道理，不顾党与雠。 \n声香渐翕习，冠盖若云浮。少者从公学，老者从公游。 \n往来相告报，县尹与公侯。名落公卿口，涌如波荐舟。 \n天子得闻之，书下再三求。书中愿一见，不异旱地虬。 \n何以持为聘，束帛藉琳球。何以持为御，驷马驾安輈. \n公方伯夷操，事殷不事周。我实唐士庶，食唐之田畴。 \n我闻天子忆，安敢专自由。来为谏大夫，朝夕侍冕旒。 \n希夷惇薄俗，密勿献良筹。神医不言术，人瘼曾暗瘳。 \n月请谏官俸，诸弟相对谋。皆曰亲戚外，酒散目前愁。 \n公云不有尔，安得此嘉猷。施馀尽酤酒，客来相献酬。 \n日旰不谋食，春深仍弊裘。人心良戚戚，我乐独由由。 \n贞元岁云暮，朝有曲如钩。风波势奔蹙，日月光绸缪。 \n齿牙属为猾，禾黍暗生蟊。岂无司言者，肉食吞其喉。 \n岂无司搏者，利柄扼其鞲。鼻复势气塞，不得辩薰莸。 \n公虽未显谏，惴惴如患瘤。飞章八九上，皆若珠暗投。 \n炎炎日将炽，积燎无人抽。公乃帅其属，决谏同报仇。 \n延英殿门外，叩阁仍叩头。且曰事不止，臣谏誓不休。 \n上知不可遏，命以美语酬。降官司成署，俾之为赘疣。 \n奸心不快活，击刺砺戈矛。终为道州去，天道竟悠悠。 \n遂令不言者，反以言为訧.喉舌坐成木，鹰鹯化为鸠。 \n避权如避虎，冠豸如冠猴。平生附我者，诗人称好逑。 \n私来一执手，恐若坠诸沟。送我不出户，决我不回眸。 \n唯有太学生，各具粮与糇。咸言公去矣，我亦去荒陬。 \n公与诸生别，步步驻行驺。有生不可诀，行行过闽瓯。 \n为师得如此，得为贤者不。道州闻公来，鼓舞歌且讴。 \n昔公居夏邑，狎人如狎鸥。况自为刺史，岂复援鼓桴。 \n滋章一时罢，教化天下遒。炎瘴不得老，英华忽已秋。 \n有鸟哭杨震，无儿悲邓攸。唯馀门弟子，列树松与楸。 \n今来过此驿，若吊汨罗洲。祠曹讳羊祜，此驿何不侔。 \n我愿避公讳，名为避贤邮。此名有深意，蔽贤天所尤。 \n吾闻玄元教，日月冥九幽。幽阴蔽翳者，永为幽翳囚。",
  "dynasty": "唐代",
  "id": 20546,
  "name": "阳城驿",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 1,
  "tags": []
}