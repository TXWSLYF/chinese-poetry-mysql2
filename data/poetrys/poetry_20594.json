{
  "content": "炎昏倦烦久，逮此含风夕。夏服稍轻清，秋堂已岑寂。 \n载欣凉宇旷，复念佳辰掷。络纬惊岁功，顾我何成绩。 \n青荧微月钩，幽晖洞阴魄。水镜涵玉轮，若见渊泉璧。 \n参差帘牖重，次第笼虚白。树影满空床，萤光缀深壁。 \n怅望牵牛星，复为经年隔。露网褭风珠，轻河泛遥碧。 \n讵无深秋夜，感此乍流易。亦有迟暮年，壮年良自惜。 \n循环切中肠，感念追往昔。接瞬无停阴，何言问陈积。 \n馨香推蕙兰，坚贞谕松柏。生物固有涯，安能比金石。 \n况兹百龄内，扰扰纷众役。日月东西驰，飞车无留迹。 \n来者良未穷，去矣定奚适。委顺在物为，营营复何益。",
  "dynasty": "唐代",
  "id": 20594,
  "name": "含风夕（此后拾遗时作）",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 1,
  "tags": []
}