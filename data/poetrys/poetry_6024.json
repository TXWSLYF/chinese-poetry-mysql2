{
  "content": "识子十年何不遇，只爱欢游两京路。朝吟左氏娇女篇， \n夜诵相如美人赋。长安春物旧相宜，小苑蒲萄花满枝。 \n柳色偏浓九华殿，莺声醉杀五陵儿。曳裾此日从何所， \n中贵由来尽相许。白夹春衫仙吏赠，乌皮隐几台郎与。 \n新诗乐府唱堪愁，御妓应传鳷鹊楼。西上虽因长公主， \n终须一见曲陵侯。",
  "dynasty": "唐代",
  "id": 6024,
  "name": "送康洽入京进乐府歌",
  "poet": {
    "desc": "李颀(690-751)，汉族，东川（今四川三台）人（有争议），唐代诗人。少年时曾寓居河南登封。开元十三年进士，做过新乡县尉的小官，诗以写边塞题材为主，风格豪放，慷慨悲凉，七言歌行尤具特色。",
    "id": 671,
    "image": "https://raw.githubusercontent.com/hujiaweibujidao/poetry/master/image/image_671.jpg",
    "name": "李颀",
    "star": 0
  },
  "star": 2,
  "tags": []
}