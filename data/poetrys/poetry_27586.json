{
  "content": "盛业冠伊唐，台阶翊戴光。无私天雨露，有截舜衣裳。 \n蜀辍新衡镜，池留旧凤凰。同心真石友，写恨蔑河梁。 \n虎骑摇风旆，貂冠韵水苍。彤弓随武库，金印逐文房。 \n栈压嘉陵咽，峰横剑阁长。前驱二星去，开险五丁忙。 \n回首峥嵘尽，连天草树芳。丹心悬魏阙，往事怆甘棠。 \n治化轻诸葛，威声慑夜郎。君平教说卦，夫子召升堂。 \n塞接西山雪，桥维万里樯。夺霞红锦烂，扑地酒垆香。 \n忝逐三千客，曾依数仞墙。滞顽堪白屋，攀附亦同行。 \n肉管伶伦曲，箫韶清庙章。唱高知和寡，小子斐然狂。",
  "dynasty": "唐代",
  "id": 27586,
  "name": "奉和门下相公送西川相公兼领相印出镇全蜀诗十八韵",
  "poet": {
    "desc": "杜牧（公元803－约852年），字牧之，号樊川居士，汉族，京兆万年（今陕西西安）人，唐代诗人。杜牧人称“小杜”，以别于杜甫。与李商隐并称“小李杜”。因晚年居长安南樊川别墅，故后世称“杜樊川”，著有《樊川文集》。",
    "id": 211,
    "image": "https://raw.githubusercontent.com/hujiaweibujidao/poetry/master/image/image_211.jpg",
    "name": "杜牧",
    "star": 0
  },
  "star": 1,
  "tags": []
}