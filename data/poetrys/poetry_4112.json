{
  "content": "秋天瑟瑟夜漫漫，夜白风清玉露漙.燕山游子衣裳薄， \n秦地佳人闺阁寒。欲向楼中萦楚练，还来机上裂齐纨。 \n揽红袖兮愁徙倚，盼青砧兮怅盘桓。盘桓徙倚夜已久， \n萤火双飞入帘牖。西北风来吹细腰，东南月上浮纤手。 \n此时秋月可怜明，此时秋风别有情。君看月下参差影， \n为听莎间断续声。绛河转兮青云晓，飞鸟鸣兮行人少。 \n攒眉缉缕思纷纷，对影穿针魂悄悄。闻道还家未有期， \n谁怜登陇不胜悲。梦见形容亦旧日，为许裁缝改昔时。 \n缄书远寄交河曲，须及明年春草绿。莫言衣上有斑斑， \n只为思君泪相续。",
  "dynasty": "唐代",
  "id": 4112,
  "name": "捣衣篇",
  "poet": {
    "desc": "刘希夷 （约651-？） 唐诗人。 一名庭芝，字延之（一作庭芝），汉族，汝州（今河南省汝州市）人。 上元进士，善弹琵琶。其诗以歌行见长，多写闺情，辞意柔婉华丽，且多感伤情调。《代悲白头吟》有“年年岁岁花相似，岁岁年年人不同”句，相传其舅宋之问欲据为已有，希夷不允，之问竟遣人用土囊将他压死。延之少有文华，落魄不拘常格，后为人所害，死时年未三十。原有集，已失传。",
    "id": 784,
    "name": "刘希夷",
    "star": 0
  },
  "star": 7,
  "tags": []
}