{
  "content": "绝境殊不远，湖塘直吾庐。烟霞旦夕生，泛览诚可娱。 \n慈颜俯见喻，辍尔诗与书。清旭理轻舟，嬉游散烦劬。 \n宿雨荡残燠，惠风与之俱。心灵一开旷，机巧眇已疏。 \n中流有荷花，花实相芬敷。田田绿叶映，艳艳红姿舒。 \n繁香好风结，净质清露濡。丹霞无容辉，嫭色亦踟蹰。 \n秾芳射水木，欹叶游龟鱼。化工若有情，生植皆不如。 \n轻舟任沿溯，毕景乃踌躇。家人亦恬旷，稚齿皆忻愉。 \n素弦激凄清，旨酒盈樽壶。寿觞既频献，乐极随歌呼。 \n圆月初出海，澄辉来满湖。清光照酒酣，俯倾百虑无。 \n以兹心目畅，敌彼名利途。轻肥何为者，浆藿自有馀。 \n愿销区中累，保此湖上居。无用诚自适，年年玩芙蕖。",
  "dynasty": "唐代",
  "id": 16946,
  "name": "侍从游后湖宴坐",
  "poet": {
    "desc": "权德舆，唐代文学家。字载之。天水略阳（今甘肃秦安）人。后徙润州丹徒（今江苏镇江）。德宗时，召为太常博士，改左补阙，迁起居舍人、知制诰，进中书舍人。宪宗时，拜礼部尚书、同中书门下平章事，后徙刑部尚书，复以检校吏部尚书出为山南西道节度使。卒谥文，后人称为权文公。",
    "id": 603,
    "image": "https://raw.githubusercontent.com/hujiaweibujidao/poetry/master/image/image_603.jpg",
    "name": "权德舆",
    "star": 0
  },
  "star": 1,
  "tags": []
}