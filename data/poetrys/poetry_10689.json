{
  "content": "郑公瑚琏器，华岳金天晶。昔在童子日，已闻老成名。 \n嶷然大贤后，复见秀骨清。开口取将相，小心事友生。 \n阅书百纸尽，落笔四座惊。历职匪父任，嫉邪常力争。 \n汉仪尚整肃，胡骑忽纵横。飞传自河陇，逢人问公卿。 \n不知万乘出，雪涕风悲鸣。受词剑阁道，谒帝萧关城。 \n寂寞云台仗，飘飖沙塞旌。江山少使者，笳鼓凝皇情。 \n壮士血相视，忠臣气不平。密论贞观体，挥发岐阳征。 \n感激动四极，联翩收二京。西郊牛酒再，原庙丹青明。 \n匡汲俄宠辱，卫霍竟哀荣。四登会府地，三掌华阳兵。 \n京兆空柳色，尚书无履声。群乌自朝夕，白马休横行。 \n诸葛蜀人爱，文翁儒化成。公来雪山重，公去雪山轻。 \n记室得何逊，韬钤延子荆。四郊失壁垒，虚馆开逢迎。 \n堂上指图画，军中吹玉笙。岂无成都酒，忧国只细倾。 \n时观锦水钓，问俗终相并。意待犬戎灭，人藏红粟盈。 \n以兹报主愿，庶或裨世程。炯炯一心在，沉沉二竖婴。 \n颜回竟短折，贾谊徒忠贞。飞旐出江汉，孤舟轻荆衡。 \n虚无马融笛，怅望龙骧茔。空馀老宾客，身上愧簪缨。",
  "dynasty": "唐代",
  "id": 10689,
  "name": "八哀诗。赠左仆射郑国公严公武",
  "poet": {
    "desc": "杜甫（712－770），字子美，自号少陵野老，世称“杜工部”、“杜少陵”等，汉族，河南府巩县（今河南省巩义市）人，唐代伟大的现实主义诗人，杜甫被世人尊为“诗圣”，其诗被称为“诗史”。杜甫与李白合称“李杜”，为了跟另外两位诗人李商隐与杜牧即“小李杜”区别开来，杜甫与李白又合称“大李杜”。他忧国忧民，人格高尚，他的约1400余首诗被保留了下来，诗艺精湛，在中国古典诗歌中备受推崇，影响深远。759-766年间曾居成都，后世有杜甫草堂纪念。",
    "id": 474,
    "image": "https://raw.githubusercontent.com/hujiaweibujidao/poetry/master/image/image_474.jpg",
    "name": "杜甫",
    "star": 0
  },
  "star": 1,
  "tags": []
}