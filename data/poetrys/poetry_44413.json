{
  "content": "岳渎殊祥日月精，入尧金镜佐休明。衣严黼黻皇恩重， \n剑折芙蓉紫气横。玉甃金汤山岳峻，花藏台榭管弦清。 \n已闻图上凌烟阁，宠渥穹窿玉不名。 \n扶持社稷似齐桓，百万雄师贵可观。神智发中真莫测， \n贡输天下学应难，风清鼙角□□□，□肃神龙草木寒。 \n堪羡蜀民恒有福，太平时节一般般。 \n珠履三千侍玉除，宫花飘锦早莺初。虽然周孔心相似， \n其奈龚黄政不如。浩浩歌谣闻禁掖，重重襦袴满樵渔。 \n若论朝野艰难日，第一之功美有馀。 \n紫髯青眼代天才，韩白孙吴稍可陪。只见赤心尧日下， \n岂知真气梵天来。听经瑞雪时时落，登塔天花步步开。 \n尽祝庄椿同寿考，人间岁月岂能催。 \n丈夫勋业正乾坤，麟凤龟龙尽在门。西伯最怜耕让畔， \n曹参空爱酒盈樽。心慈为受金仙嘱，发白缘酬玉砌恩。 \n从此于门转高大，可怜子子与孙孙。",
  "dynasty": "唐代",
  "id": 44413,
  "name": "大蜀皇帝潜龙日述圣德诗五首",
  "poet": {
    "desc": "贯休(823～912年),俗姓姜，字德隐，婺州兰豁（一说为江西进贤县）人，唐末五代著名画僧。7岁时投兰溪和安寺圆贞禅师出家为童侍。贯休记忆力特好，日诵《法华经》1000字，过目不忘。贯休雅好吟诗，常与僧处默隔篱论诗，或吟寻偶对，或彼此唱和，见者无不惊异。贯休受戒以后，诗名日隆，仍至于远近闻名。乾化二年(915年)终于所居，世寿89。",
    "id": 694,
    "image": "https://raw.githubusercontent.com/hujiaweibujidao/poetry/master/image/image_694.jpg",
    "name": "贯休",
    "star": 0
  },
  "star": 1,
  "tags": []
}