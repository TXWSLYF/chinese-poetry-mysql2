{
  "content": "逐仙赏，展幽情，逾昆阆，迈蓬瀛。 \n游鲁馆，陟秦台。污山壁，愧琼瑰。 \n檀栾竹影，飙f2松声。不烦歌吹，自足娱情。 \n仰循茅宇，俯眄乔枝。烟霞问讯，风月相知。 \n枝条郁郁，文质彬彬。山林作伴，松桂为邻。 \n清波汹涌，碧树冥蒙。莫怪留步，因攀桂丛。 \n莫论圆峤，休说方壶。何如鲁馆，即是仙都。 \n玉环腾远创，金埒荷殊荣。弗玩珠玑饰，仍留仁智情。 \n凿山便作室，凭树即为楹。公输与班尔，从此遂韬声。 \n登山一长望，正遇九春初。结驷填街术，闾阎满邑居。 \n斗雪梅先吐，惊风柳未舒。直愁斜日落，不畏酒尊虚。 \n霁晓气清和，披襟赏薜萝。玳瑁凝春色，琉璃漾水波。 \n跂石聊长啸，攀松乍短歌。除非物外者，谁就此经过。 \n暂尔游山第，淹留惜未归。霞窗明月满，涧户白云飞。 \n书引藤为架，人将薜作衣。此真攀玩所，临睨赏光辉。 \n放旷出烟云，萧条自不群。漱流清意府，隐几避嚣氛。 \n石画妆苔色，风梭织水文。山室何为贵，唯馀兰桂熏。 \n策杖临霞岫，危步下霜蹊。志逐深山静，途随曲涧迷。 \n渐觉心神逸，俄看云雾低。莫怪人题树，只为赏幽栖。 \n攀藤招逸客，偃桂协幽情。水中看树影，风里听松声。 \n携琴侍叔夜，负局访安期。不应题石壁，为记赏山时。 \n泉石多仙趣，岩壑写奇形。欲知堪悦耳，唯听水泠泠。 \n岩壑恣登临，莹目复怡心。风篁类长笛，流水当鸣琴。 \n懒步天台路，惟登地肺山。幽岩仙桂满，今日恣情攀。 \n暂游仁智所，萧然松桂情。寄言栖遁客，勿复访蓬瀛。 \n瀑溜晴疑雨，丛篁昼似昏。山中真可玩，暂请报王孙。 \n傍池聊试笔，倚石旋题诗。豫弹山水调，终拟从钟期。 \n横铺豹皮褥，侧带鹿胎巾。借问何为者，山中有逸人。 \n沁水田园先自多，齐城楼观更无过。 \n倩语张骞莫辛苦，人今从此识天河。 \n参差碧岫耸莲花，潺湲绿水莹金沙。 \n何须远访三山路，人今已到九仙家。 \n凭高瞰险足怡心，菌阁桃源不暇寻。 \n馀雪依林成玉树，残霙点岫即瑶岑。",
  "dynasty": "唐代",
  "id": 563,
  "name": "游长宁公主流杯池二十五首",
  "poet": {
    "desc": "上官婉儿，复姓上官，小字婉儿，又称上官昭容，陕州陕人，祖籍陇西上邽，唐代女官、诗人、皇妃。因祖父上官仪获罪被杀后随母郑氏配入内庭为婢。十四岁时因聪慧善文为武则天重用，掌管宫中制诰多年，有“巾帼宰相”之名。唐中宗时，封为昭容，权势更盛，在政坛、文坛有着显要地位，从此以皇妃的身份掌管内廷与外朝的政令文告。曾建议扩大书馆，增设学士，在此期间主持风雅，代朝廷品评天下诗文，一时词臣多集其门，《全唐诗》收其遗诗三十二首。710年，临淄王李隆基起兵发动唐隆政变，与韦后同时被杀。",
    "id": 1740,
    "image": "https://raw.githubusercontent.com/hujiaweibujidao/poetry/master/image/image_1740.jpg",
    "name": "上官昭容",
    "star": 0
  },
  "star": 4,
  "tags": []
}