{
  "content": "忽惊西江侣，共作南宫郎。宿昔芝兰室，今兹鸳鹭行。 \n子猷美风味，左户推公器。含毫白雪飞，出匣青萍利。 \n子云尝燕居，作赋似相如。闲成考课奏，别贡贤良书。 \n子玉谅贞实，持刑慎丹笔。秋天鸿鹄姿，晚岁松筠质。 \n伊予诚薄才，何幸复趋陪。偶来尘右掖，空此忆中台。 \n时节东流驶，悲欢追往事。待月登庾楼，排云上萧寺。 \n盍簪莲府宴，落帽龙沙醉。极浦送风帆，灵山眺烟翠。 \n解颐通善谑，喻指穷精义。搦管或飞章，分曹时按吏。 \n雨散与蓬飘，秦吴两寂寥。方期全拥肿，岂望蹑扶摇。 \n夜直分三署，晨趋共九霄。外庭时接武，广陌更连镳。 \n北极星辰拱，南薰气序调。欣随众君子，并立圣明朝。",
  "dynasty": "唐代",
  "id": 17001,
  "name": "户部王曹长杨考功崔刑部二院长…因书所怀且叙所知",
  "poet": {
    "desc": "权德舆，唐代文学家。字载之。天水略阳（今甘肃秦安）人。后徙润州丹徒（今江苏镇江）。德宗时，召为太常博士，改左补阙，迁起居舍人、知制诰，进中书舍人。宪宗时，拜礼部尚书、同中书门下平章事，后徙刑部尚书，复以检校吏部尚书出为山南西道节度使。卒谥文，后人称为权文公。",
    "id": 603,
    "image": "https://raw.githubusercontent.com/hujiaweibujidao/poetry/master/image/image_603.jpg",
    "name": "权德舆",
    "star": 0
  },
  "star": 2,
  "tags": []
}