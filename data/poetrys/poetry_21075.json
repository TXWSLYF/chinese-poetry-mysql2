{
  "content": "天宝欲末胡欲乱，胡人献女能胡旋。旋得明王不觉迷， \n妖胡奄到长生殿。胡旋之义世莫知，胡旋之容我能传。 \n蓬断霜根羊角疾，竿戴朱盘火轮炫。骊珠迸珥逐飞星， \n虹晕轻巾掣流电。潜鲸暗吸笡波海，回风乱舞当空霰。 \n万过其谁辨终始，四座安能分背面。才人观者相为言， \n承奉君恩在圆变。是非好恶随君口，南北东西逐君眄， \n柔软依身著佩带，裴回绕指同环钏。佞臣闻此心计回， \n荧惑君心君眼眩。君言似曲屈为钩，君言好直舒为箭。 \n巧随清影触处行，妙学春莺百般啭。倾天侧地用君力， \n抑塞周遮恐君见。翠华南幸万里桥，玄宗始悟坤维转。 \n寄言旋目与旋心，有国有家当共谴。",
  "dynasty": "唐代",
  "id": 21075,
  "name": "和李校书新题乐府十二首。胡旋女",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 1,
  "tags": []
}