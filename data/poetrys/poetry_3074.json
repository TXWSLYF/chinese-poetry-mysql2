{
  "content": "朝夕苦遄征，孤魂长自惊。泛舟依雁渚，投馆听猿鸣。 \n石发缘溪蔓，林衣扫地轻。云峰刻不似，苔藓画难成。 \n露裛千花气，泉和万籁声。攀幽红处歇，跻险绿中行。 \n恋切芝兰砌，悲缠松柏茔。丹心江北死，白发岭南生。 \n魑魅天边国，穷愁海上城。劳歌意无限，今日为谁明。",
  "dynasty": "唐代",
  "id": 3074,
  "name": "发藤州",
  "poet": {
    "desc": "宋之问，字延清，一名少连，汉族，汾州（今山西汾阳市）人。一说虢州弘农（今河南灵宝县）人。初唐时期的著名诗人。",
    "id": 248,
    "image": "https://raw.githubusercontent.com/hujiaweibujidao/poetry/master/image/image_248.jpg",
    "name": "宋之问",
    "star": 0
  },
  "star": 1,
  "tags": []
}