{
  "content": "不知造化初，此山谁开坼。双崖倚天立，万仞从地劈。 \n云飞不到顶，鸟去难过壁。速驾畏岩倾，单行愁路窄。 \n平明地仍黑，停午日暂赤。凛凛三伏寒，巉巉五丁迹。 \n与时忽开闭，作固或顺逆。磅礴跨岷峨，巍蟠限蛮貊。 \n星当觜参分，地处西南僻。陡觉烟景殊，杳将华夏隔。 \n刘氏昔颠覆，公孙曾败绩。始知德不修，恃此险何益。 \n相公总师旅，远近罢金革。杜母来何迟，蜀人应更惜。 \n暂回丹青虑，少用开济策。二友华省郎，俱为幕中客。 \n良筹佐戎律，精理皆硕画。高文出诗骚，奥学穷讨赜。 \n圣朝无外户，寰宇被德泽。四海今一家，徒然剑门石。",
  "dynasty": "唐代",
  "id": 9232,
  "name": "入剑门作，寄杜、杨二郎中，时二公并为杜元帅判官",
  "poet": {
    "desc": "岑参（约715-770年），唐代边塞诗人，南阳人，太宗时功臣岑文本重孙，后徙居江陵。[1-2] 岑参早岁孤贫，从兄就读，遍览史籍。唐玄宗天宝三载（744年）进士，初为率府兵曹参军。后两次从军边塞，先在安西节度使高仙芝幕府掌书记；天宝末年，封常清为安西北庭节度使时，为其幕府判官。代宗时，曾官嘉州刺史（今四川乐山），世称“岑嘉州”。大历五年（770年）卒于成都。",
    "id": 113,
    "image": "https://raw.githubusercontent.com/hujiaweibujidao/poetry/master/image/image_113.jpg",
    "name": "岑参",
    "star": 0
  },
  "star": 1,
  "tags": []
}