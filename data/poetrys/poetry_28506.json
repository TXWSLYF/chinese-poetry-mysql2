{
  "content": "近腊千岩白，迎春四气催。云阴连海起，风急度山来。 \n尽日隋堤絮，经冬越岭梅。艳疑歌处散，轻似舞时回。 \n道蕴诗传丽，相如赋骋才。霁添松筱媚，寒积蕙兰猜。 \n暗涨宫池水，平封辇路埃。烛龙初照耀，巢鹤乍裴回。 \n檐日琼先挂，墙风粉旋摧。五门环玉垒，双阙对瑶台。 \n绮席陵寒坐，珠帘远曙开。灵芝霜下秀，仙桂月中栽。 \n卷幌书千帙，援琴酒百杯。垂休编太史，呈瑞表中台。 \n皓夜迷三径，浮光彻九垓。兹辰是丰岁，歌咏属良哉。",
  "dynasty": "唐代",
  "id": 28506,
  "name": "和宾客相国咏雪",
  "poet": {
    "desc": "许浑，晚唐最具影响力的诗人之一，七五律尤佳，后人拟之与诗圣杜甫齐名，更有“许浑千首诗，杜甫一生愁”之语。",
    "id": 267,
    "image": "https://raw.githubusercontent.com/hujiaweibujidao/poetry/master/image/image_267.jpg",
    "name": "许浑",
    "star": 0
  },
  "star": 1,
  "tags": []
}