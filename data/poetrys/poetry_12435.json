{
  "content": "时辈已争先，吾兄未著鞭。空嗟镊须日，犹是屈腰年。 \n不以殊方远，仍论水地偏。襄橙随客路，汉竹引归船。 \n云木巴东峡，林泉岘北川。池馀骑马处，宅似卧龙边。 \n夜簟千峰月，朝窗万井烟。朱荷江女院，青稻楚人田。 \n县舍多潇洒，城楼入醉眠。黄苞柑正熟，红缕鲙仍鲜。 \n坐厌牵丝倦，因从解绶旋。初辞五斗米，唯奉一囊钱。 \n室好生虚白，书耽守太玄。枥中嘶款段，阶下引潺湲。 \n落照渊明柳，春风叔夜弦。绛纱儒客帐，丹诀羽人篇。 \n雅论承安石，新诗与惠连。兴清湖见底，襟豁雾开天。 \n魏阙心犹系，周才道岂捐。一丘无自逸，三府会招贤。",
  "dynasty": "唐代",
  "id": 12435,
  "name": "家兄自山南罢归献诗叙事",
  "poet": {
    "desc": "韩翃，唐代诗人。字君平，南阳（今河南南阳）人。是“大历十才子”之一。天宝13年（754）考中进士，宝应年间在淄青节度使侯希逸幕府中任从事，后随侯希逸回朝，闲居长安十年。建中年间，因作《寒食》诗被唐德宗所赏识，因而被提拔为中书舍人。韩翃诗笔法轻巧，写景别致，在当时传诵很广。",
    "id": 473,
    "image": "https://raw.githubusercontent.com/hujiaweibujidao/poetry/master/image/image_473.jpg",
    "name": "韩翃",
    "star": 0
  },
  "star": 3,
  "tags": []
}