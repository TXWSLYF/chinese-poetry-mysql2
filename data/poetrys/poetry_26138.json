{
  "content": "冬日易惨恶，暴风拔山根。尘沙落黄河，浊波如地翻。 \n飞鸟皆束翼，居人不开门。独我赴省期，冒此驰毂辕。 \n陕城城西边，逢子亦且奔。所趋事一心，相见如弟昆。 \n我惨得子舒，我寒得子温。同行十日程，僮仆性亦敦。 \n到京人事多，日无闲精魂。念子珍重我，吐辞发蒙昏。 \n反复千万意，一百六十言。格高思清冷，山低济浑浑。 \n尝闻朋友惠，赠言始为恩。金玉日消费，好句长存存。 \n倒篚别收贮，不与俗士论。每当清夜吟，使我如哀猿。",
  "dynasty": "唐代",
  "id": 26138,
  "name": "答窦知言",
  "poet": {
    "desc": "姚合，陕州硖石人。生卒年均不详，约唐文宗太和中前后在世。以诗名。登元和十一年（公元八一六年）进士第。初授武功主簿，人因称为姚武功。调富平、万年尉。宝历中，（公元八二六年左右）历监察御史，户部员外郎。出任荆、杭二州刺史。后为给事中，陕、虢观察使。与马戴、费冠卿、殷尧藩、张籍游，李频师事之。诗与贾岛齐名，号称“姚、贾”。仕终秘书监。合著有诗集十卷，《新唐书艺文志》及选王维、祖咏等十八人诗，为极玄集一卷，又摭古人诗联，叙其措意，各有体要，撰诗例一卷，（均《唐才子传》）并传于世。",
    "id": 477,
    "image": "https://raw.githubusercontent.com/hujiaweibujidao/poetry/master/image/image_477.jpg",
    "name": "姚合",
    "star": 0
  },
  "star": 1,
  "tags": []
}