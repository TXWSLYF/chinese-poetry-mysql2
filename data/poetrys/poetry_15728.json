{
  "content": "忆昔门馆前，君当童子年。今来见成长，俱过远所传。 \n诗礼不外学，兄弟相攻研。如彼贩海翁，岂种溪中田。 \n四方尚尔文，独我敬尔贤。但爱金玉声，不贵金玉坚。 \n孤遗一室中，寝食不相捐。饱如肠胃同，疾苦肤体连。 \n耕者求沃土，沤者求深源。彼邦君子居，一日可徂迁。 \n念此居处近，各为衣食牵。从今不见面，犹胜异山川。 \n既乖欢会期，郁郁两难宣。素琴苦无徽，安得宫商全。 \n他皆缓别日，我愿促行轩。送人莫长歌，长歌离恨延。 \n羸马不知去，过门常盘旋。会当为尔邻，有地容一泉。",
  "dynasty": "唐代",
  "id": 15728,
  "name": "送于丹移家洺州",
  "poet": {
    "desc": "王建(约767年—约830年)：字仲初，生于颍川(今河南许昌)，唐朝诗人。其著作，《新唐书·艺文志》、《郡斋读书志》、《直斋书录解题》等皆作10卷，《崇文总目》作2卷。",
    "id": 482,
    "image": "https://raw.githubusercontent.com/hujiaweibujidao/poetry/master/image/image_482.jpg",
    "name": "王建",
    "star": 0
  },
  "star": 1,
  "tags": []
}