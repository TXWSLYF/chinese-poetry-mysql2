{
  "content": "文明遍禹迹，鳏寡达尧心。正在亲人守，能令王泽深。 \n朝廷多秀士，熔炼比精金。犀节同分命，熊轩各外临。 \n圣主赋新诗，穆若听薰琴。先言教为本，次言则是钦。 \n三时农不夺，午夜犬无侵。愿使天宇内，品物遂浮沉。 \n寄情群飞鹤，千里一扬音。共蹑华胥梦，龚黄安足寻。",
  "dynasty": "唐代",
  "id": 4242,
  "name": "奉和圣制赐诸州刺史应制以题坐右",
  "poet": {
    "desc": "张说(667年～730年) 唐代文学家，诗人，政治家。字道济，一字说之。原籍范阳（今河北涿县），世居河东（今山西永济），徙家洛阳。",
    "id": 149,
    "image": "https://raw.githubusercontent.com/hujiaweibujidao/poetry/master/image/image_149.jpg",
    "name": "张说",
    "star": 0
  },
  "star": 2,
  "tags": []
}