{
  "content": "往昔十四五，出游翰墨场。斯文崔魏徒，以我似班扬。 \n七龄思即壮，开口咏凤凰。九龄书大字，有作成一囊。 \n性豪业嗜酒，嫉恶怀刚肠。脱略小时辈，结交皆老苍。 \n饮酣视八极，俗物都茫茫。东下姑苏台，已具浮海航。 \n到今有遗恨，不得穷扶桑。王谢风流远，阖庐丘墓荒。 \n剑池石壁仄，长洲荷芰香。嵯峨阊门北，清庙映回塘。 \n每趋吴太伯，抚事泪浪浪。枕戈忆勾践，渡浙想秦皇。 \n蒸鱼闻匕首，除道哂要章。越女天下白，鉴湖五月凉。 \n剡溪蕴秀异，欲罢不能忘。归帆拂天姥，中岁贡旧乡。 \n气劘屈贾垒，目短曹刘墙。忤下考功第，独辞京尹堂。 \n放荡齐赵间，裘马颇清狂。春歌丛台上，冬猎青丘旁。 \n呼鹰皂枥林，逐兽云雪冈。射飞曾纵鞚，引臂落鹙鶬. \n苏侯据鞍喜，忽如携葛强。快意八九年，西归到咸阳。 \n许与必词伯，赏游实贤王。曳裾置醴地，奏赋入明光。 \n天子废食召，群公会轩裳。脱身无所爱，痛饮信行藏。 \n黑貂不免敝，斑鬓兀称觞。杜曲晚耆旧，四郊多白杨。 \n坐深乡党敬，日觉死生忙。朱门任倾夺，赤族迭罹殃。 \n国马竭粟豆，官鸡输稻粱。举隅见烦费，引古惜兴亡。 \n河朔风尘起，岷山行幸长。两宫各警跸，万里遥相望。 \n崆峒杀气黑，少海旌旗黄。禹功亦命子，涿鹿亲戎行。 \n翠华拥英岳，螭虎啖豺狼。爪牙一不中，胡兵更陆梁。 \n大军载草草，凋瘵满膏肓。备员窃补衮，忧愤心飞扬。 \n上感九庙焚，下悯万民疮。斯时伏青蒲，廷争守御床。 \n君辱敢爱死，赫怒幸无伤。圣哲体仁恕，宇县复小康。 \n哭庙灰烬中，鼻酸朝未央。小臣议论绝，老病客殊方。 \n郁郁苦不展，羽翮困低昂。秋风动哀壑，碧蕙捐微芳。 \n之推避赏从，渔父濯沧浪。荣华敌勋业，岁暮有严霜。 \n吾观鸱夷子，才格出寻常。群凶逆未定，侧伫英俊翔。",
  "dynasty": "唐代",
  "id": 10700,
  "name": "壮游",
  "poet": {
    "desc": "杜甫（712－770），字子美，自号少陵野老，世称“杜工部”、“杜少陵”等，汉族，河南府巩县（今河南省巩义市）人，唐代伟大的现实主义诗人，杜甫被世人尊为“诗圣”，其诗被称为“诗史”。杜甫与李白合称“李杜”，为了跟另外两位诗人李商隐与杜牧即“小李杜”区别开来，杜甫与李白又合称“大李杜”。他忧国忧民，人格高尚，他的约1400余首诗被保留了下来，诗艺精湛，在中国古典诗歌中备受推崇，影响深远。759-766年间曾居成都，后世有杜甫草堂纪念。",
    "id": 474,
    "image": "https://raw.githubusercontent.com/hujiaweibujidao/poetry/master/image/image_474.jpg",
    "name": "杜甫",
    "star": 0
  },
  "star": 36,
  "tags": []
}