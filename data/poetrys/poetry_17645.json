{
  "content": "长沙千里平，胜地犹在险。况当江阔处，斗起势匪渐。 \n深林高玲珑，青山上琬琰。路穷台殿辟，佛事焕且俨。 \n剖竹走泉源，开廊架崖广。是时秋之残，暑气尚未敛。 \n群行忘后先，朋息弃拘检。客堂喜空凉，华榻有清簟。 \n涧蔬煮蒿芹，水果剥菱芡。伊余夙所慕，陪赏亦云忝。 \n幸逢车马归，独宿门不掩。山楼黑无月，渔火灿星点。 \n夜风一何喧，杉桧屡磨飐.犹疑在波涛，怵惕梦成魇。 \n静思屈原沈，远忆贾谊贬。椒兰争妒忌，绛灌共谗谄。 \n谁令悲生肠，坐使泪盈脸。翻飞乏羽翼，指摘困瑕玷。 \n珥貂藩维重，政化类分陕。礼贤道何优，奉己事苦俭。 \n大厦栋方隆，巨川楫行剡。经营诚少暇，游宴固已歉。 \n旅程愧淹留，徂岁嗟荏苒。平生每多感，柔翰遇频染。 \n展转岭猿鸣，曙灯青睒睒。",
  "dynasty": "唐代",
  "id": 17645,
  "name": "陪杜侍御游湘西两寺独宿有题一首，因献杨常侍",
  "poet": {
    "desc": "韩愈（768～824）字退之，唐代文学家、哲学家、思想家，河阳（今河南省焦作孟州市）人，汉族。祖籍河北昌黎，世称韩昌黎。晚年任吏部侍郎，又称韩吏部。谥号“文”，又称韩文公。他与柳宗元同为唐代古文运动的倡导者，主张学习先秦两汉的散文语言，破骈为散，扩大文言文的表达功能。宋代苏轼称他“文起八代之衰”，明人推他为唐宋八大家之首，与柳宗元并称“韩柳”，有“文章巨公”和“百代文宗”之名，作品都收在《昌黎先生集》里。韩愈在思想上是中国“道统”观念的确立者，是尊儒反佛的里程碑式人物。",
    "id": 682,
    "image": "https://raw.githubusercontent.com/hujiaweibujidao/poetry/master/image/image_682.jpg",
    "name": "韩愈",
    "star": 0
  },
  "star": 2,
  "tags": []
}