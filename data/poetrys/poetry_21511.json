{
  "content": "处世非不遇，荣身颇有馀。勋为上柱国，爵乃朝大夫。 \n自问有何才，两入承明庐。又问有何政，再驾朱轮车。 \n矧予东山人，自惟朴且疏。弹琴复有酒，且慕嵇阮徒。 \n暗被乡里荐，误上贤能书。一列朝士籍，遂为世网拘。 \n高有罾缴忧，下有陷阱虞。每觉宇宙窄，未尝心体舒。 \n蹉跎二十年，颔下生白须。何言左迁去，尚获专城居。 \n杭州五千里，往若投渊鱼。虽未脱簪组，且来泛江湖。 \n吴中多诗人，亦不少酒酤。高声咏篇什，大笑飞杯盂。 \n五十未全老，尚可且欢娱。用兹送日月，君以为何如。 \n秋风起江上，白日落路隅。回首语五马，去矣勿踟蹰。",
  "dynasty": "唐代",
  "id": 21511,
  "name": "马上作",
  "poet": {
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。",
    "id": 665,
    "image": "https://raw.githubusercontent.com/hujiaweibujidao/poetry/master/image/image_665.jpg",
    "name": "白居易",
    "star": 0
  },
  "star": 3,
  "tags": []
}