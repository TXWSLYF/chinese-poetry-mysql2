{
  "content": "梦里京华，忽听得、庭花遗曲。到醒来、愁满东风山屋。春事已非空结绮，晓班无分随群玉。想天涯、沦落杜秋娘，攒眉绿。 \n谁能顾，荒芜菊。谁能问，平安竹。任时光流转，都成虚辱。无可奈何天地隘，只饶走得溪山足。但逢人、相问麦青青，何时熟。",
  "dynasty": "宋代",
  "id": 62792,
  "name": "满江红（次吕居仁韵）",
  "poet": {
    "desc": "（一二一四～一二九七），字谦之，一字子微，号本堂，晚年号嵩溪遗耄，鄞县（今浙江宁波）人，寄籍奉化。理宗宝祐四年（一二五六）进士，调监饶州商税。景定元年（一二六○），为白鹭书院山长，知安福县。",
    "id": 80,
    "image": "https://raw.githubusercontent.com/hujiaweibujidao/poetry/master/image/image_80.jpg",
    "name": "陈著",
    "star": 0
  },
  "star": 1,
  "tags": []
}