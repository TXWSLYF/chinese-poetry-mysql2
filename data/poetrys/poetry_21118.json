{
  "content": "我在江陵少年日，知有杨琼初唤出。腰身瘦小歌圆紧， \n依约年应十六七。去年十月过苏州，琼来拜问郎不识。 \n青衫玉貌何处去，安得红旗遮头白。我语杨琼琼莫语， \n汝虽笑我我笑汝。汝今无复小腰身，不似江陵时好女。 \n杨琼为我歌送酒，尔忆江陵县中否。江陵王令骨为灰， \n车来嫁作尚书妇。卢戡及第严涧在，其馀死者十八九。 \n我今贺尔亦自多，尔得老成余白首。",
  "dynasty": "唐代",
  "id": 21118,
  "name": "和乐天示杨琼",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 1,
  "tags": []
}