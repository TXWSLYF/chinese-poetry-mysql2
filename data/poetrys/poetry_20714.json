{
  "content": "汉法戎施幕，秦官郡置监。萧何归旧印，鲍永授新衔。 \n币聘虽盈箧，泥章未破缄。蛛悬丝缭绕，鹊报语詀諵. \n再砺神羊角，重开宪简函。鞶缨骢赳赳，緌珮绣縿縿。 \n逸翮怜鸿翥，离心觉刃劖。联游亏片玉，洞照失明鉴。 \n遥想车登岭，那无泪满衫。茅蒸连蟒气，衣渍度梅黬. \n象斗缘谿竹，猿鸣带雨杉。飓风狂浩浩，韶石峻崭崭。 \n宿浦宜深泊，祈泷在至諴.瘴江乘早度，毒草莫亲芟。 \n试蛊看银黑，排腥贵食咸。菌须虫已蠹，果重鸟先鵮. \n冰莹怀贪水，霜清顾痛岩。珠玑当尽掷，薏苡讵能谗。 \n荆俗欺王粲，吾生问季咸。远书多不达，勤为枉攕攕.",
  "dynasty": "唐代",
  "id": 20714,
  "name": "送崔侍御之岭南二十韵",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 2,
  "tags": []
}