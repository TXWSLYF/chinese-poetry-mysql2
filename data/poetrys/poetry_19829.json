{
  "content": "十载来夫家，闺门无瑕疵。薄命不生子，古制有分离。 \n托身言同穴，今日事乖违。念君终弃捐，谁能强在兹。 \n堂上谢姑嫜，长跪请离辞。姑嫜见我往，将决复沉疑。 \n与我古时钏，留我嫁时衣。高堂拊我身，哭我于路陲。 \n昔日初为妇，当君贫贱时。昼夜常纺织，不得事蛾眉。 \n辛勤积黄金，济君寒与饥。洛阳买大宅，邯郸买侍儿。 \n夫婿乘龙马，出入有光仪。将为富家妇，永为子孙资。 \n谁谓出君门，一身上车归。有子未必荣，无子坐生悲。 \n为人莫作女，作女实难为。",
  "dynasty": "唐代",
  "id": 19829,
  "name": "离妇",
  "poet": {
    "desc": "张籍（约767～约830），唐代诗人。字文昌，汉族，和州乌江（今安徽和县）人，郡望苏州吴（今江苏苏州）1 。先世移居和州，遂为和州乌江（今安徽和县乌江镇）人。世称“张水部”、“张司业”。张籍的乐府诗与王建齐名，并称“张王乐府”。著名诗篇有《塞下曲》《征妇怨》《采莲曲》《江南曲》。1 《张籍籍贯考辨》认为，韩愈所说的“吴郡张籍”乃谓其郡望，并引《新唐书·张籍传》、《唐诗纪事》、《舆地纪胜》等史传材料，驳苏州之说而定张籍为乌江人。",
    "id": 390,
    "image": "https://raw.githubusercontent.com/hujiaweibujidao/poetry/master/image/image_390.jpg",
    "name": "张籍",
    "star": 0
  },
  "star": 2,
  "tags": []
}