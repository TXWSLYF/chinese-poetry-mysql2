{
  "content": "自从离别守空闺，遥闻征战赴云梯。夜夜思君辽海北， \n年年弃妾渭桥西。阳春白日照空暖，紫燕衔花向庭满。 \n彩鸾琴里怨声多，飞鹊镜前妆梳断。谁家夫婿不从征， \n应是渔阳别有情。莫道红颜燕地少，家家还似洛阳城。 \n旦逐新人殊未归，还令秋至夜霜飞。北斗星前横旅雁， \n南楼月下捣寒衣。夜深闻雁肠欲绝，独坐缝衣灯又灭。 \n暗啼罗帐空自怜，梦度阳关向谁说。每怜容貌宛如神， \n如何薄命不如人。待君朝夕燕山至，好作明年杨柳春。",
  "dynasty": "唐代",
  "id": 42051,
  "name": "妾薄命",
  "poet": {
    "id": 0,
    "name": "刘元叔",
    "star": 0
  },
  "star": 2,
  "tags": []
}