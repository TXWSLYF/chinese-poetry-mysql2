{
  "content": "平生宦海，是几番风雨，几番霜雪。绿野来归身强健，镜里微添华发。剑束床头，书寻架上，富贵轻于叶。南坡石竹，年来尤更清绝。 \n好是梅坞松关，对湘溪一曲，翠屏千叠。柱杖蓝舆诗卷里，尚小东山勋业。只恐鸥盟，难忘鹤怨，未是闲时节。片云收却，照人依旧明月。",
  "dynasty": "宋代",
  "id": 61834,
  "name": "念奴娇（见郑文昌于上柏）",
  "poet": {
    "desc": "李曾伯(1198～1265至1275间) 南宋词人。字长孺，号可斋。原籍覃怀（今河南沁阳附近）。南渡后寓居嘉兴（今属浙江）。",
    "id": 584,
    "image": "https://raw.githubusercontent.com/hujiaweibujidao/poetry/master/image/image_584.jpg",
    "name": "李曾伯",
    "star": 0
  },
  "star": 2,
  "tags": []
}