{
  "content": "右史罢朝归，之官句水湄。别我行千里，送君倾一卮。 \n酒罢长叹息，此叹君应悲。乱中吾道薄，卿族旧人稀。 \n胡为佩铜墨，去此白玉墀。吏事岂所堪，民病何可医。 \n藏用清其心，此外慎勿为。县郭有佳境，千峰溪水西。 \n云树杳回合，岩峦互蔽亏。弹琴坐其中，世事吾不知。 \n时时寄书札，以慰长相思。",
  "dynasty": "唐代",
  "id": 41268,
  "name": "送高起居之泾县",
  "poet": {
    "desc": "徐铉（916年—991年）南唐，北宋初年文学家、书法家。字鼎臣，广陵（今江苏扬州）人。历官五代吴校书郎、南唐知制诰、翰林学士、吏部尚书，后随李煜归宋，官至散骑常侍，世称徐骑省。淳化初因事贬静难军行军司马。曾受诏与句中正等校定《说文解字》。工于书，好李斯小篆。与弟徐锴有文名，号称“二徐”；又与韩熙载齐名，江东谓之“韩徐”。",
    "id": 2357,
    "image": "https://raw.githubusercontent.com/hujiaweibujidao/poetry/master/image/image_2357.jpg",
    "name": "徐铉",
    "star": 0
  },
  "star": 1,
  "tags": []
}