{
  "content": "鬻骆马兮放杨柳枝，掩翠黛兮顿金羁。 \n马不能言兮长鸣而却顾，杨柳枝再拜长跪而致辞。 \n辞曰：主乘此骆五年，凡千有八百日。衔橛之下， \n不惊不逸。素事主十年，凡三千有六百日。巾栉之间， \n无违无失。今素貌虽陋，未至衰摧。骆力犹壮， \n又无虺隤.即骆之力，尚可以代主一步；素之歌， \n亦可以送主一杯。一旦双去，有去无回。故素将去， \n其辞也苦；骆将去，其鸣也哀。此人之情也，马之情也， \n岂主君独无情哉？予俯而叹，仰而咍，且曰：骆，骆， \n尔勿嘶：素，素，尔勿啼。骆反厩，素反闺。吾疾虽作， \n年虽颓，幸未及项籍之将死。何必一日之内， \n弃骓兮而别虞兮。乃目素兮素兮，为我歌杨柳枝。 \n我姑酌彼金罍，我与尔归醉乡去来。",
  "dynasty": "唐代",
  "id": 23983,
  "name": "不能忘情吟",
  "poet": {
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。",
    "id": 665,
    "image": "https://raw.githubusercontent.com/hujiaweibujidao/poetry/master/image/image_665.jpg",
    "name": "白居易",
    "star": 0
  },
  "star": 1,
  "tags": []
}