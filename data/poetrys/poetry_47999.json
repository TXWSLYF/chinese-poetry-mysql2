{
  "content": "其一\n骨肉缘枝叶，结交亦相因。\n四海皆兄弟，谁为行路人。\n况我连枝树，与子同一身。\n昔为鸳和鸯，今为参与辰。\n昔者长相近，邈若胡与秦。\n惟念当乖离，恩情日以新。\n鹿鸣思野草，可以喻嘉宾。\n我有一樽酒，欲以赠远人。\n愿子留斟酌，叙此平生亲。 \n\n其二\n黄鹄一远别，千里顾徘徊。\n胡马失其群，思心常依依。\n何况双飞龙，羽翼临当乖。\n幸有弦歌曲，可以喻中怀。\n请为游子吟，泠泠一何悲。\n丝竹厉清声，慷慨有余哀。\n长歌正激烈，中心怆以摧。\n欲展清商曲，念子不得归。\n俯仰内伤心，泪下不可挥。\n愿为双黄鹄，送子俱远飞。\n\n其三\n结发为夫妻，恩爱两不疑。\n欢娱在今夕，燕婉及良时。\n征夫怀往路，起视夜何其。\n参辰皆已没，去去从此辞。\n行役在战场，相见未有期。\n握手一长叹，泪为生别滋。\n努力爱春华，莫忘欢乐时。\n生当复来归，死当长相思。\n\n其四\n烛烛晨明月，馥馥秋兰芳。\n芬馨良夜发，随风闻我堂。\n征夫怀远路，游子恋故乡。\n寒冬十二月，晨起践严霜。\n俯观江汉流，仰视浮云翔。\n良友远别离，各在天一方。\n山海隔中州，相去悠且长。\n嘉会难再遇，欢乐殊未央。\n愿君崇令德，随时爱景光。\n\n",
  "dynasty": "两汉",
  "id": 47999,
  "name": "别诗四首",
  "poet": {
    "id": 0,
    "name": "佚名",
    "star": 0
  },
  "star": 11,
  "tags": []
}