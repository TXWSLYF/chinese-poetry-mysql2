{
  "content": "西城员外丞，心迹两屈奇。往岁战词赋，不将势力随。 \n下驴入省门，左右惊纷披。傲兀坐试席，深丛见孤罴。 \n文如翻水成，初不用意为。四座各低面，不敢捩眼窥。 \n升阶揖侍郎，归舍日未欹。佳句喧众口，考官敢瑕疵。 \n连年收科第，若摘颔底髭。回首卿相位，通途无他岐。 \n岂论校书郎，袍笏光参差。童稚见称说，祝身得如斯。 \n侪辈妒且热，喘如竹筒吹。老妇愿嫁女，约不论财赀。 \n老翁不量分，累月笞其儿。搅搅争附托，无人角雄雌。 \n由来人间事，翻覆不可知。安有巢中鷇，插翅飞天陲。 \n驹麛著爪牙，猛虎借与皮。汝头有缰系，汝脚有索縻。 \n陷身泥沟间，谁复禀指撝。不脱吏部选，可见偶与奇。 \n又作朝士贬，得非命所施。客居京城中，十日营一炊。 \n逼迫走巴蛮，恩爱座上离。昨来汉水头，始得完孤羁。 \n桁挂新衣裳，盎弃食残糜。苟无饥寒苦，那用分高卑。 \n怜我还好古，宦途同险巇.每旬遗我书，竟岁无差池。 \n新篇奚其思，风幡肆逶迤。又论诸毛功，劈水看蛟螭。 \n雷电生睒睗，角鬣相撑披。属我感穷景，抱华不能摛。 \n唱来和相报，愧叹俾我疵。又寄百尺彩，绯红相盛衰。 \n巧能喻其诚，深浅抽肝脾。开展放我侧，方餐涕垂匙。 \n朋交日凋谢，存者逐利移。子宁独迷误，缀缀意益弥。 \n举头庭树豁，狂飙卷寒曦。迢递山水隔，何由应埙篪。 \n别来就十年，君马记騧骊。长女当及事，谁助出帨缡。 \n诸男皆秀朗，几能守家规。文字锐气在，辉辉见旌麾。 \n摧肠与戚容，能复持酒卮。我虽未耋老，发秃骨力羸。 \n所馀十九齿，飘飖尽浮危。玄花著两眼，视物隔褷褵。 \n燕席谢不诣，游鞍悬莫骑。敦敦凭书案，譬彼鸟黏黐. \n且吾闻之师，不以物自隳。孤豚眠粪壤，不慕太庙牺。 \n君看一时人，几辈先腾驰。过半黑头死，阴虫食枯骴. \n欢华不满眼，咎责塞两仪。观名计之利，讵足相陪裨。 \n仁者耻贪冒，受禄量所宜。无能食国惠，岂异哀癃罢。 \n久欲辞谢去，休令众睢睢。况又婴疹疾，宁保躯不赀。 \n不能前死罢，内实惭神祇.旧籍在东郡，茅屋枳棘篱。 \n还归非无指，灞渭扬春澌。生兮耕吾疆，死也埋吾陂。 \n文书自传道，不仗史笔垂。夫子固吾党，新恩释衔羁。 \n去来伊洛上，相待安罛箄.我有双饮盏，其银得朱提。 \n黄金涂物象，雕镌妙工倕。乃令千里鲸，幺麽微螽斯。 \n犹能争明月，摆掉出渺瀰。野草花叶细，不辨薋菉葹。 \n绵绵相纠结，状似环城陴。四隅芙蓉树，擢艳皆猗猗。 \n鲸以兴君身，失所逢百罹。月以喻夫道，黾勉励莫亏。 \n草木明覆载，妍丑齐荣萎。愿君恒御之，行止杂燧觿。 \n异日期对举，当如合分支。",
  "dynasty": "唐代",
  "id": 17736,
  "name": "寄崔二十六立之",
  "poet": {
    "desc": "韩愈（768～824）字退之，唐代文学家、哲学家、思想家，河阳（今河南省焦作孟州市）人，汉族。祖籍河北昌黎，世称韩昌黎。晚年任吏部侍郎，又称韩吏部。谥号“文”，又称韩文公。他与柳宗元同为唐代古文运动的倡导者，主张学习先秦两汉的散文语言，破骈为散，扩大文言文的表达功能。宋代苏轼称他“文起八代之衰”，明人推他为唐宋八大家之首，与柳宗元并称“韩柳”，有“文章巨公”和“百代文宗”之名，作品都收在《昌黎先生集》里。韩愈在思想上是中国“道统”观念的确立者，是尊儒反佛的里程碑式人物。",
    "id": 682,
    "image": "https://raw.githubusercontent.com/hujiaweibujidao/poetry/master/image/image_682.jpg",
    "name": "韩愈",
    "star": 0
  },
  "star": 1,
  "tags": []
}