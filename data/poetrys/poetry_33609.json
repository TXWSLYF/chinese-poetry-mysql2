{
  "content": "本作渔钓徒，心将遂疏放。苦为饥寒累，未得恣闲畅。 \n去年十二月，身住霅溪上。病里贺丰登，鸡豚聊馈饷。 \n巍峨卞山雪，凝冽不可向。瘦骨倍加寒，徒为厚缯纩。 \n晴来露青霭，千仞缺寻丈。卧恐玉华销，时时推枕望。 \n虽然营卫困，亦觉精神王。把笔强题诗，粗言瑰怪状。 \n吴兴郑太守，文律颇清壮。凤尾与鲸牙，纷披落杂唱。 \n缄书寄城内，搪突无以况。料峭采莲船，纵横簸天浪。 \n方倾谢公酒，忽值庄生丧。默默阻音徽，临风但惆怅。 \n春归迨秋末，固自婴微恙。岁晏弗躬亲，何由免欺诳。 \n今来观刈获，乃在松江并。门外两潮过，波澜光荡漾。 \n都缘新卜筑，是事皆草创。尔后如有年，还应惬微尚。 \n天高气味爽，野迥襟怀旷。感物动牢愁，愤时频肮脏。 \n平生乐篇翰，至老安敢忘。骏骨正牵盐，玄文终覆酱。 \n嗟今多赤舌，见善惟蔽谤。忖度大为防，涵容宽作量。 \n图书筐簏外，关眼皆賸长。饿隶亦胜无，薄田家所仰。 \n稍离饥寒患，学古真可强。圣道庶经营，世途多踉跄。 \n近闻天子诏，复许私酝酿。促使舂酒材，呼儿具盆盎。 \n宵长拥吟褐，日晏开书幌。我醉卿可还，陶然似元亮。",
  "dynasty": "唐代",
  "id": 33609,
  "name": "记事",
  "poet": {
    "desc": "陆龟蒙（？～公元881年），唐代农学家、文学家，字鲁望，别号天随子、江湖散人、甫里先生，江苏吴县人。曾任湖州、苏州刺史幕僚，后隐居松江甫里，编著有《甫里先生文集》等。 他的小品文主要收在《笠泽丛书》中，现实针对性强，议论也颇精切，如《野庙碑》、《记稻鼠》等。陆龟蒙与皮日休交友，世称“皮陆”，诗以写景咏物为多。",
    "id": 335,
    "image": "https://raw.githubusercontent.com/hujiaweibujidao/poetry/master/image/image_335.jpg",
    "name": "陆龟蒙",
    "star": 0
  },
  "star": 1,
  "tags": []
}