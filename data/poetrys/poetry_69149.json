{
  "content": "太行元气老不死，上与左界分山河。\n有如巨鳌昂头西入海，突兀已过余坡陀。\n我从汾晋来，山之面目腹背皆经过。\n济源盘谷非不佳，烟景独觉苏门多。\n涌金亭下百泉水，海眼万古留山阿。\n觱拂泺水源，渊沦晋溪波。\n云雷涵鬼物，窟宅深蛟鼋。\n水妃簸弄明月玑，地藏发泄天不诃。\n平湖油油碧于酒，云锦十里翻风荷。\n我来适与风雨会，世界三日漫兜罗。\n山行不得山，北望空长哦！\n今朝一洗众峰出，千鬟万臀高峨峨。\n空青断石壁，微茫散烟萝。\n山阳十月未摇落，翠蕤云旓相荡摩。\n云烟故为出浓淡，鱼鸟似欲留婆娑。\n石间仙人迹，石烂迹不磨。\n仙人去不返，六龙忽蹉跎。\n江山如此不一醉，拊掌笑杀孙公和。\n长安城头乌尾讹，并州少年夜枕戈。\n举杯为问谢安石，苍生今亦如卿何？\n元子乐矣君其歌！",
  "dynasty": "金朝",
  "id": 69149,
  "name": "涌金亭示同游诸君",
  "poet": {
    "desc": "元好问，字裕之，号遗山，太原秀容（今山西忻州）人；系出北魏鲜卑族拓跋氏，元好问过继叔父元格；七岁能诗，十四岁从学郝天挺，六载而业成；兴定五年（1221）进士，不就选；正大元年（1224 ），中博学宏词科，授儒林郎，充国史院编修，历镇平、南阳、内乡县令。八年（1231）秋，受诏入都，除尚书省掾、左司都事，转员外郎；金亡不仕，元宪宗七年卒于获鹿寓舍；工诗文，在金元之际颇负重望；诗词风格沉郁，并多伤时感事之作。其《论诗》绝句三十首在中国文学批评史上颇有地位；作有《遗山集》又名《遗山先生文集》，编有《中州集》。",
    "id": 600,
    "image": "https://raw.githubusercontent.com/hujiaweibujidao/poetry/master/image/image_600.jpg",
    "name": "元好问",
    "star": 0
  },
  "star": 6,
  "tags": []
}