{
  "content": "高山临大泽，正月芦花干。阳色薰两崖，不改青松寒。 \n士贤守孤贞，古来皆共难。明君错甚才，台上飞三鸾。 \n操与霜雪明，量与江海宽。束身视天涯，安能穷波澜。 \n孤鹤在枳棘，一枝非所安。逸翮望绝霄，见欲凌云端。 \n层台何其高，山石流洪湍。固知非天池，鸣跃同所欢。 \n谁念独枯槁，四十长江干。责躬贵知己，效拙从一官。 \n折翮悲高风，苦饥候朝餐。湖月映大海，天空何漫漫。 \n托身未知所，谋道庶不刊。吟彼乔木诗，一夕常三叹。",
  "dynasty": "唐代",
  "id": 6509,
  "name": "赠三侍御",
  "poet": {
    "desc": "常建(708-765)，唐代诗人，字号不详，有说是邢台人或说长安（今陕西西安）人，开元十五年与王昌龄同榜进士，长仕宦不得意，来往山水名胜，过着一个很长时期的漫游生活。后移家隐居鄂渚。大历中，曾任盱眙尉。",
    "id": 443,
    "image": "https://raw.githubusercontent.com/hujiaweibujidao/poetry/master/image/image_443.jpg",
    "name": "常建",
    "star": 0
  },
  "star": 2,
  "tags": []
}