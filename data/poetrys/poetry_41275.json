{
  "content": "气为还元正，心由抱一灵。凝神归罔象，飞步入青冥。 \n整服乘三素，旋纲蹑九星。琼章开后学，稽首奉真经。 \n天帝黄金阙，真人紫锦书。霓裳纷蔽景，羽服迥凌虚。 \n白鹤能为使，班麟解驾车。灵符终愿借，转共世情疏。 \n圣主过幽谷，虚皇在蕊宫。五千宗物母，七字秘神童。 \n世上金壶远，人间玉龠空。唯馀养身法，修此与天通。 \n何处求玄解，人间有洞天。勤行皆是道，谪下尚为仙。 \n蔽景乘朱凤，排虚驾紫烟。不嫌园吏傲，愿在玉宸前。 \n三素霏霏远，盟威凛凛寒。火铃空灭没，星斗晓阑干。 \n佩响流虚殿，炉烟在醮坛。萧寥不可极，骖驾上云端。",
  "dynasty": "唐代",
  "id": 41275,
  "name": "步虚词五首",
  "poet": {
    "desc": "徐铉（916年—991年）南唐，北宋初年文学家、书法家。字鼎臣，广陵（今江苏扬州）人。历官五代吴校书郎、南唐知制诰、翰林学士、吏部尚书，后随李煜归宋，官至散骑常侍，世称徐骑省。淳化初因事贬静难军行军司马。曾受诏与句中正等校定《说文解字》。工于书，好李斯小篆。与弟徐锴有文名，号称“二徐”；又与韩熙载齐名，江东谓之“韩徐”。",
    "id": 2357,
    "image": "https://raw.githubusercontent.com/hujiaweibujidao/poetry/master/image/image_2357.jpg",
    "name": "徐铉",
    "star": 0
  },
  "star": 1,
  "tags": []
}