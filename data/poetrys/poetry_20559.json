{
  "content": "竹部竹山近，岁伐竹山竹。伐竹岁亦深，深林隔深谷。 \n朝朝冰雪行，夜夜豺狼宿。科首霜断蓬，枯形烧馀木。 \n一束十馀茎，千钱百馀束。得钱盈千百，得粟盈斗斛。 \n归来不买食，父子分半菽。持此欲何为，官家岁输促。 \n我来荆门掾，寓食公堂肉。岂惟遍妻孥，亦以及僮仆。 \n分尔有限资，饱我无端腹。愧尔不复言，尔生何太蹙。",
  "dynasty": "唐代",
  "id": 20559,
  "name": "竹部（石首县界）",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 1,
  "tags": []
}