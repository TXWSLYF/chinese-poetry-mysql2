{
  "content": "明月扁舟，轻逐江鸥，翩然赋归。任颠风掀舞，涛山浪屋，少顷平定，一碧琉璃。柳絮浮云，有无根蒂，到底不磨真是非。呵呵笑，笑人情似纸，世事如棋。 \n宜堂事事皆宜。把杯酒论文更有谁。记风云满席，吟情浩荡，咙蛇满壁，醉墨淋漓。别後相思，有书寄否，春在梅花第一枝。重相见，约柳堤撑舫，竹阁寻诗。",
  "dynasty": "宋代",
  "id": 68157,
  "name": "沁园春（饯张倅）",
  "poet": {
    "desc": "姚勉（1216～1262），乳名二郎，学名冲，因避讳改名勉，字述之、成一，号蜚卿、飞卿，古天德乡（今江西宜丰县新庄镇）灵源村人。宋嘉定9年（1216）生，初生时，曾被弃之山野雪地，故其成年后自号“雪坡”以志不忘。",
    "id": 1585,
    "image": "https://raw.githubusercontent.com/hujiaweibujidao/poetry/master/image/image_1585.jpg",
    "name": "姚勉",
    "star": 0
  },
  "star": 1,
  "tags": []
}