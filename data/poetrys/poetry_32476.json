{
  "content": "独寻台岭闲游去，岂觉灵溪道里赊。三井应潮通海浪， \n五峰攒寺落天花。寒潭盥漱铜瓶洁，野店安禅锡杖斜。 \n到日初寻石桥路，莫教云雨湿袈裟。",
  "dynasty": "唐代",
  "id": 32476,
  "name": "送僧之台州",
  "poet": {
    "desc": "李郢，字楚望，长安人。大中十年，第进士，官终侍御史。诗作多写景状物，风格以老练沉郁为主。代表作有《南池》、《阳羡春歌》、《茶山贡焙歌》、《园居》、《中元夜》、《晚泊松江驿》、《七夕》、《江亭晚望》、《孔雀》、《画鼓》、《晓井》等，其中以《南池》流传最广。",
    "id": 824,
    "name": "李郢",
    "star": 0
  },
  "star": 1,
  "tags": []
}