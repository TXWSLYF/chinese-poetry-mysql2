{
  "content": "使君爱客情无已，客在金台价无比。春风三月贡茶时， \n尽逐红旌到山里。焙中清晓朱门开，筐箱渐见新芽来。 \n陵烟触露不停探，官家赤印连帖催。朝饥暮匐谁兴哀， \n喧阗竞纳不盈掬。一时一饷还成堆，蒸之馥之香胜梅。 \n研膏架动轰如雷，茶成拜表贡天子。万人争啖春山摧， \n驿骑鞭声砉流电。半夜驱夫谁复见，十日王程路四千。 \n到时须及清明宴，吾君可谓纳谏君。谏官不谏何由闻， \n九重城里虽玉食。天涯吏役长纷纷，使君忧民惨容色。 \n就焙尝茶坐诸客，几回到口重咨嗟。嫩绿鲜芳出何力， \n山中有酒亦有歌。乐营房户皆仙家，仙家十队酒百斛。 \n金丝宴馔随经过，使君是日忧思多。客亦无言征绮罗， \n殷勤绕焙复长叹。官府例成期如何！吴民吴民莫憔悴， \n使君作相期苏尔。",
  "dynasty": "唐代",
  "id": 32382,
  "name": "茶山贡焙歌",
  "poet": {
    "desc": "李郢，字楚望，长安人。大中十年，第进士，官终侍御史。诗作多写景状物，风格以老练沉郁为主。代表作有《南池》、《阳羡春歌》、《茶山贡焙歌》、《园居》、《中元夜》、《晚泊松江驿》、《七夕》、《江亭晚望》、《孔雀》、《画鼓》、《晓井》等，其中以《南池》流传最广。",
    "id": 824,
    "name": "李郢",
    "star": 0
  },
  "star": 1,
  "tags": []
}