{
  "content": "春月虽至明，终有霭霭光。不似秋冬色，逼人寒带霜。 \n纤粉澹虚壁，轻烟笼半床。分晖间林影，馀照上虹梁。 \n病久尘事隔，夜闲清兴长。拥抱颠倒领，步屣东西厢。 \n风柳结柔援，露梅飘暗香。雪含樱绽蕊，珠蹙桃缀房。 \n杳杳有馀思，行行安可忘。四邻非旧识，无以话中肠。 \n南有居士俨，默坐调心王。款关一问讯，为我披衣裳。 \n延我入深竹，暖我于小堂。视身琉璃莹，谕指芭蕉黄。 \n复有比丘溢，早传龙树方。口中秘丹诀，肘后悬青囊。 \n锡杖虽独振，刀圭期共尝。未知仙近远，已觉神轻翔。 \n夜久魂耿耿，月明露苍苍。悲哉沉眠士，宁见兹夕良。",
  "dynasty": "唐代",
  "id": 20635,
  "name": "春月",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 1,
  "tags": []
}