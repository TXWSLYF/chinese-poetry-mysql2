{
  "content": "草草春盘，那敢赋、丝青玉白。湘波动、应怀归思，柳催行色。冻逐寒梢残雪解，暖随野烧轻烟入。举人间、无物不光辉，东皇德。 \n莺燕报，朱门客。乌兔老，红尘役。羡翠轺多暇，彩花新出。捧日东城行应制，去天只隔城南尺。趁五更、桦烛向端闱，班常伯。",
  "dynasty": "宋代",
  "id": 61929,
  "name": "满江红（立春招云岩，再和以谢之）",
  "poet": {
    "desc": "李曾伯(1198～1265至1275间) 南宋词人。字长孺，号可斋。原籍覃怀（今河南沁阳附近）。南渡后寓居嘉兴（今属浙江）。",
    "id": 584,
    "image": "https://raw.githubusercontent.com/hujiaweibujidao/poetry/master/image/image_584.jpg",
    "name": "李曾伯",
    "star": 0
  },
  "star": 1,
  "tags": []
}