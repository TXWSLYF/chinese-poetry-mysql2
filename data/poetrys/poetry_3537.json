{
  "content": "暮景斜芳殿，年华丽绮宫。寒辞去冬雪，暖带入春风。 \n阶馥舒梅素，盘花卷烛红。共欢新故岁，迎送一宵中。 \n岁阴穷暮纪，献节启新芳。冬尽今宵促，年开明日长。 \n冰销出镜水，梅散入风香。对此欢终宴，倾壶待曙光。",
  "dynasty": "唐代",
  "id": 3537,
  "name": "守岁二首（此二首一作太宗诗，后题作《除夜》。）",
  "poet": {
    "id": 0,
    "name": "董思恭",
    "star": 0
  },
  "star": 17,
  "tags": []
}