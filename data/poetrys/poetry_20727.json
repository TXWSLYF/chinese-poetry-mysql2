{
  "content": "郑驿骑翩翩，丘门子弟贤。文翁开学日，正礼骋途年。 \n骏骨黄金买，英髦绛帐延。趋风皆蹀足，侍坐各差肩。 \n解榻招徐稚，登楼引仲宣。凤攒题字扇，鱼落讲经筵。 \n盛气河包济，贞姿岳柱天。皋夔当五百，邹鲁重三千。 \n科斗翻腾取，关雎教授先。篆垂朝露滴，诗缀夜珠联。 \n逸礼多心匠，焚书旧口传。陈遵修尺牍，阮瑀让飞笺。 \n中的颜初启，抽毫踵未旋。森罗万木合，属对百花全。 \n词海跳波涌，文星拂坐悬。戴冯遥避席，祖逖后施鞭。 \n西蜀凌云赋，东阳咏月篇。劲芟鳌足断，精贯虱心穿。 \n浩汗神弥王，鹞飏兴欲仙。冰壶通皓雪，绮树眇晴烟。 \n驱驾雷霆走，铺陈锦绣鲜。清机登穾奥，流韵溢山川。 \n墨客膺潜服，谈宾膝误前。张鳞定摧败，折角反矜怜。 \n句句推琼玉，声声播管弦。纤新撩造化，澒洞斡陶甄。 \n卫磬琤鍧极，齐竽僭滥偏。空虚惭炙輠，点窜许怀铅。 \n惫色秋来草，哀吟雨后蝉。自伤魂惨沮，何暇思幽玄。 \n喜到樽罍侧，愁亲几案边。菁华知竭矣，肺腑尚求旃。 \n抵滞浑成醉，徘徊转慕膻。老叹才渐少，闲苦病相煎。 \n瓦砾难追琢，刍荛分弃捐。漫劳成恳恳，那得美娟娟。 \n拙劣仍非速，迂愚且异专。移时停笔砚，挥景乏戈鋋. \n仪舌忻犹在，舒帷誓不褰。会将连献楚，深耻谬游燕。 \n蒲有临书叶，韦充读易编。沙须披见宝，经拟带耕田。 \n入雾长期闰，持朱本望研。轮辕呈曲直，凿枘取方圆。 \n呼吸宁徒尔，沾濡岂浪然。过箫资响亮，随水涨沦涟。 \n惜日看圭短，偷光恨壁坚。勤勤雕朽木，细细导蒙泉。 \n传癖今应甚，头风昨已痊。丹青公旧物，一为变蚩妍。",
  "dynasty": "唐代",
  "id": 20727,
  "name": "献荥阳公诗五十韵",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 1,
  "tags": []
}