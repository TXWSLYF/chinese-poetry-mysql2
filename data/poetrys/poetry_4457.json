{
  "content": "摇落长年叹，蹉跎远宦心。北风嘶代马，南浦宿阳禽。 \n佳此黄花酌，酣馀白首吟。凉云霾楚望，濛雨蔽荆岑。 \n登眺思清景，谁将眷浊阴。钓歌出江雾，樵唱入山林。 \n鱼以嘉名采，木为美材侵。大道由中悟，逍遥匪外寻。 \n参佐多君子，词华妙赏音。留题洞庭观，望古意何深。",
  "dynasty": "唐代",
  "id": 4457,
  "name": "岳州九日宴道观西阁",
  "poet": {
    "desc": "张说(667年～730年) 唐代文学家，诗人，政治家。字道济，一字说之。原籍范阳（今河北涿县），世居河东（今山西永济），徙家洛阳。",
    "id": 149,
    "image": "https://raw.githubusercontent.com/hujiaweibujidao/poetry/master/image/image_149.jpg",
    "name": "张说",
    "star": 0
  },
  "star": 1,
  "tags": []
}