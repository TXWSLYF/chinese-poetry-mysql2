{
  "content": "岸藓生红药，岩泉涨碧塘。地分莲岳秀，草接鼎原芳。 \n雨派潈漴急，风畦芷若香。织蓬眠舴艋，惊梦起鸳鸯。 \n论吐开冰室，诗陈曝锦张。貂簪荆玉润，丹穴凤毛光。 \n今日还珠守，何年执戟郎。且嫌游昼短，莫问积薪长。 \n无计披清裁，唯持祝寿觞。愿公如卫武，百岁尚康强。",
  "dynasty": "唐代",
  "id": 27580,
  "name": "春日言怀寄虢州李常侍十韵",
  "poet": {
    "desc": "杜牧（公元803－约852年），字牧之，号樊川居士，汉族，京兆万年（今陕西西安）人，唐代诗人。杜牧人称“小杜”，以别于杜甫。与李商隐并称“小李杜”。因晚年居长安南樊川别墅，故后世称“杜樊川”，著有《樊川文集》。",
    "id": 211,
    "image": "https://raw.githubusercontent.com/hujiaweibujidao/poetry/master/image/image_211.jpg",
    "name": "杜牧",
    "star": 0
  },
  "star": 3,
  "tags": []
}