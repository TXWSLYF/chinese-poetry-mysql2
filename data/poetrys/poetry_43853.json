{
  "content": "烛龙衔火飞天地，平陆无风海波沸。彤云叠叠耸奇峰， \n焰焰流光热凝翠。烟岛抟鹏亸双翅，羲和赫怒强总辔。 \n饮流夸父毙长途，如见当中印王字。明明夜西朝又东， \n古来有道仍再中。扶桑老叶蔽不得，辉华直欲凌苍空。 \n行人挥汗翻成雨，口燥喉干嗌尘土。西郊云色昼冥冥， \n如何不救生灵苦。何山怪木藏蛟龙，缩鳞卷鬣为乖慵。 \n不发滂泽注天下，欲使风雷何所从。旱苗原上枯成焰， \n岳灵徒祝无神验。豪家帘外唤清风，水纹明角铺长簟。 \n玉扇画堂凝夜秋，歌艳绕梁催莫愁。阳乌落尽酒不醒， \n扶上西园当月楼。废田暍死非吾属，库有黄金仓有粟。",
  "dynasty": "唐代",
  "id": 43853,
  "name": "苦热行",
  "poet": {
    "desc": "僧鸾，少有逸才，不事拘检。谒薛能尚书，以其颠率，令之出家。后入京，为文章供奉，赐紫。或云即鲜于凤。诗二首。",
    "id": 2816,
    "name": "僧鸾",
    "star": 0
  },
  "star": 1,
  "tags": []
}