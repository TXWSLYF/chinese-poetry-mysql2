{
  "content": "薰风微动，方樱桃弄色，萱草成窠。翠帏敞轻罗。试冰簟初展，几尺湘波。疏帘广厦，寄潇洒、一枕南柯。引多少、梦中归绪，洞庭雨棹烟蓑。 \n惊回处，闲昼永，但时时，燕雏莺友相过。正绿影婆娑。况庭有幽花，池有新荷。青梅煮酒，幸随分、赢得高歌。功名事、到头终在，岁华忍负清和。",
  "dynasty": "宋代",
  "id": 65260,
  "name": "潇湘忆故人慢",
  "poet": {
    "desc": "王安礼（1034年--1095年），字和甫，北宋政治家、诗人。抚州临川（今江西省抚州市） 人，王安石同母四弟。生于宋仁宗景祐元年，卒于哲宗绍圣二年，年六十二岁，官至尚书左丞。世称王安礼、王安国、王雱为“临川三王”。著有《王魏公集》20卷。",
    "id": 1479,
    "image": "https://raw.githubusercontent.com/hujiaweibujidao/poetry/master/image/image_1479.jpg",
    "name": "王安礼",
    "star": 0
  },
  "star": 2,
  "tags": []
}