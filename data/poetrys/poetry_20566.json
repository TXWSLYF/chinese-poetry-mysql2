{
  "content": "始见梨花房，坐对梨花白。行看梨叶青，已复梨叶赤。 \n严霜九月半，危蒂几时客。况有高高原，秋风四来迫。 \n莫厌夏日长，莫愁冬日短。欲识短复长，君看寒又暖。 \n城中百万家，冤哀杂丝管。草没奉诚园，轩车昔曾满。 \n孤竹迸荒园，误与蓬麻列。久拥萧萧风，空长高高节。 \n严霜荡群秽，蓬断麻亦折。独立转亭亭，心期凤凰别。 \n艳艳翦红英，团团削翠茎。托根在褊浅，因依泥滓生。 \n中有合欢蕊，池枯难遽呈。凉宵露华重，低徊当月明。 \n晚荷犹展卷，早蝉遽萧嘹。露叶行已重，况乃江风摇。 \n炎夏火再伏，清商暗回飙。寄言抱志士，日月东西跳。 \n买马买锯牙，买犊买破车。养禽当养鹘，种树先种花。 \n人生负俊健，天意与光华。莫学蚯蚓辈，食泥近土涯。 \n爱直莫爱夸，爱疾莫爱斜。爱谟莫爱诈，爱施莫爱奢。 \n择才不求备，任物不过涯。用人如用己，理国如理家。 \nz8々刀刃光，弯弯弓面张。入水斩犀兕，上山椎虎狼。 \n里中无老少，唤作癫儿郎。一日风云会，横行归故乡。 \n团团规内星，未必明如月。托迹近北辰，周天无沦没。 \n老人在南极，地远光不发。见则寿圣明，愿照高高阙。 \n河清谅嘉瑞，吾帝真圣人。时哉不我梦，此时为废民。 \n光阴本跳踯，功业劳苦辛。一到江陵郡，三年成去尘。",
  "dynasty": "唐代",
  "id": 20566,
  "name": "遣兴十首",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 1,
  "tags": []
}