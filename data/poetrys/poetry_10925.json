{
  "content": "衡岳啼猿里，巴州鸟道边。故人俱不利，谪宦两悠然。 \n开辟乾坤正，荣枯雨露偏。长沙才子远，钓濑客星悬。 \n忆昨趋行殿，殷忧捧御筵。讨胡愁李广，奉使待张骞。 \n无复云台仗，虚修水战船。苍茫城七十，流落剑三千。 \n画角吹秦晋，旄头俯涧瀍.小儒轻董卓，有识笑苻坚。 \n浪作禽填海，那将血射天。万方思助顺，一鼓气无前。 \n阴散陈仓北，晴熏太白巅。乱麻尸积卫，破竹势临燕。 \n法驾还双阙，王师下八川。此时沾奉引，佳气拂周旋。 \n貔虎开金甲，麒麟受玉鞭。侍臣谙入仗，厩马解登仙。 \n花动朱楼雪，城凝碧树烟。衣冠心惨怆，故老泪潺湲。 \n哭庙悲风急，朝正霁景鲜。月分梁汉米，春得水衡钱。 \n内蕊繁于缬，宫莎软胜绵。恩荣同拜手，出入最随肩。 \n晚著华堂醉，寒重绣被眠。辔齐兼秉烛，书枉满怀笺。 \n每觉升元辅，深期列大贤。秉钧方咫尺，铩翮再联翩。 \n禁掖朋从改，微班性命全。青蒲甘受戮，白发竟谁怜。 \n弟子贫原宪，诸生老伏虔。师资谦未达，乡党敬何先。 \n旧好肠堪断，新愁眼欲穿。翠干危栈竹，红腻小湖莲。 \n贾笔论孤愤，严诗赋几篇。定知深意苦，莫使众人传。 \n贝锦无停织，朱丝有断弦。浦鸥防碎首，霜鹘不空拳。 \n地僻昏炎瘴，山稠隘石泉。且将棋度日，应用酒为年。 \n典郡终微眇，治中实弃捐。安排求傲吏，比兴展归田。 \n去去才难得，苍苍理又玄。古人称逝矣，吾道卜终焉。 \n陇外翻投迹，渔阳复控弦。笑为妻子累，甘与岁时迁。 \n亲故行稀少，兵戈动接联。他乡饶梦寐，失侣自屯邅。 \n多病加淹泊，长吟阻静便。如公尽雄俊，志在必腾鶱.",
  "dynasty": "唐代",
  "id": 10925,
  "name": "寄岳州贾司马六丈、巴州严八使君两阁老五十韵",
  "poet": {
    "desc": "杜甫（712－770），字子美，自号少陵野老，世称“杜工部”、“杜少陵”等，汉族，河南府巩县（今河南省巩义市）人，唐代伟大的现实主义诗人，杜甫被世人尊为“诗圣”，其诗被称为“诗史”。杜甫与李白合称“李杜”，为了跟另外两位诗人李商隐与杜牧即“小李杜”区别开来，杜甫与李白又合称“大李杜”。他忧国忧民，人格高尚，他的约1400余首诗被保留了下来，诗艺精湛，在中国古典诗歌中备受推崇，影响深远。759-766年间曾居成都，后世有杜甫草堂纪念。",
    "id": 474,
    "image": "https://raw.githubusercontent.com/hujiaweibujidao/poetry/master/image/image_474.jpg",
    "name": "杜甫",
    "star": 0
  },
  "star": 3,
  "tags": []
}