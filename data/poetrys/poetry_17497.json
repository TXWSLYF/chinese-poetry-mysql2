{
  "content": "白首羽林郎，丁年戍朔方。阴天瞻碛落，秋日渡辽阳。 \n大漠寒山黑，孤城夜月黄。十年依蓐食，万里带金疮。 \n拂雪陈师祭，冲风立教场。箭飞琼羽合，旗动火云张。 \n虎翼分营势，鱼鳞拥阵行。誓心清塞色，斗血杂沙光。 \n战地晴辉薄，军门晓气长。寇深争暗袭，关迥勒春防。 \n身贱竟何诉，天高徒自伤。功成封宠将，力尽到贫乡。 \n雀老方悲海，鹰衰却念霜。空馀孤剑在，开匣一沾裳。",
  "dynasty": "唐代",
  "id": 17497,
  "name": "赠邻家老将",
  "poet": {
    "desc": "唐代诗人。字景山，后改名巨济。河中（治所今山西永济）人。贞元五年(789)进士。初为张弘靖从事，由秘书郎擢太常博士，迁虞部员外郎。出为凤翔少尹，复召授国子司业。长庆四年(824)，辞官退休，执政请以为河中少尹，食其禄终身。关于杨巨源生年，据方崧卿《韩集举正》考订。韩愈《送杨少尹序》作于长庆四年（824），序中述及杨有“年满七十”、“去归其乡”语。由此推断，杨当生于755年，卒年不详。",
    "id": 771,
    "name": "杨巨源",
    "star": 0
  },
  "star": 2,
  "tags": []
}