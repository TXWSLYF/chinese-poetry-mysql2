{
  "content": "我来入蜀门，岁月亦已久。岂惟长儿童，自觉成老丑。 \n常恐性坦率，失身为杯酒。近辞痛饮徒，折节万夫后。 \n昔如纵壑鱼，今如丧家狗。既无游方恋，行止复何有。 \n相逢半新故，取别随薄厚。不意青草湖，扁舟落吾手。 \n眷眷章梓州，开筵俯高柳。楼前出骑马，帐下罗宾友。 \n健儿簸红旗，此乐或难朽。日车隐昆仑，鸟雀噪户牖。 \n波涛未足畏，三峡徒雷吼。所忧盗贼多，重见衣冠走。 \n中原消息断，黄屋今安否。终作适荆蛮，安排用庄叟。 \n随云拜东皇，挂席上南斗。有使即寄书，无使长回首。",
  "dynasty": "唐代",
  "id": 10554,
  "name": "将适吴楚，留别章使君留后，兼幕府诸公，得柳字",
  "poet": {
    "desc": "杜甫（712－770），字子美，自号少陵野老，世称“杜工部”、“杜少陵”等，汉族，河南府巩县（今河南省巩义市）人，唐代伟大的现实主义诗人，杜甫被世人尊为“诗圣”，其诗被称为“诗史”。杜甫与李白合称“李杜”，为了跟另外两位诗人李商隐与杜牧即“小李杜”区别开来，杜甫与李白又合称“大李杜”。他忧国忧民，人格高尚，他的约1400余首诗被保留了下来，诗艺精湛，在中国古典诗歌中备受推崇，影响深远。759-766年间曾居成都，后世有杜甫草堂纪念。",
    "id": 474,
    "image": "https://raw.githubusercontent.com/hujiaweibujidao/poetry/master/image/image_474.jpg",
    "name": "杜甫",
    "star": 0
  },
  "star": 1,
  "tags": []
}