{
  "content": "闻君新楼宴，下对北园花。主人既贤豪，宾客皆才华。 \n初筵日未高，中饮景已斜。天地为幕席，富贵如泥沙。 \n嵇刘陶阮徒，不足置齿牙。卧瓮鄙毕卓，落帽嗤孟嘉。 \n芳草供枕藉，乱莺助喧哗。醉乡得道路，狂海无津涯。 \n一岁春又尽，百年期不赊。同醉君莫辞，独醒古所嗟。 \n销愁若沃雪，破闷如割瓜。称觞起为寿，此乐无以加。 \n歌声凝贯珠，舞袖飘乱麻。相公谓四座，今日非自夸。 \n有奴善吹笙，有婢弹琵琶。十指纤若笋，双鬟黳如鸦。 \n履舄起交杂，杯盘散纷拏。归去勿拥遏，倒载逃难遮。 \n明日宴东武，后日游若耶。岂独相公乐，讴歌千万家。",
  "dynasty": "唐代",
  "id": 22661,
  "name": "和微之诗二十三首。和新楼北园偶集从孙公度…皆先归",
  "poet": {
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。",
    "id": 665,
    "image": "https://raw.githubusercontent.com/hujiaweibujidao/poetry/master/image/image_665.jpg",
    "name": "白居易",
    "star": 0
  },
  "star": 1,
  "tags": []
}