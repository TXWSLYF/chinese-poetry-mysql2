{
  "content": "亭亭心中人，迢迢居秦关。常缄素札去，适枉华章还。 \n忆在沣郊时，携手望秋山。久嫌官府劳，初喜罢秩闲。 \n终年不事业，寝食长慵顽。不知为时来，名籍挂郎间。 \n摄衣辞田里，华簪耀颓颜。卜居又依仁，日夕正追攀。 \n牧人本无术，命至苟复迁。离念积岁序，归途眇山川。 \n郡斋有佳月，园林含清泉。同心不在宴，樽酒徒盈前。 \n览君陈迹游，词意俱凄妍。忽忽已终日，将酬不能宣。 \n氓税况重叠，公门极熬煎。责逋甘首免，岁晏当归田。 \n勿厌守穷辙，慎为名所牵。",
  "dynasty": "唐代",
  "id": 8807,
  "name": "答崔都水",
  "poet": {
    "desc": "韦应物（737～792），中国唐代诗人。汉族，长安(今陕西西安)人。今传有10卷本《韦江州集》、两卷本《韦苏州诗集》、10卷本《韦苏州集》。散文仅存一篇。因出任过苏州刺史，世称“韦苏州”。诗风恬淡高远，以善于写景和描写隐逸生活著称。",
    "id": 564,
    "image": "https://raw.githubusercontent.com/hujiaweibujidao/poetry/master/image/image_564.jpg",
    "name": "韦应物",
    "star": 0
  },
  "star": 1,
  "tags": []
}