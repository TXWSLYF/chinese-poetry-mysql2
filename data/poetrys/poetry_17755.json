{
  "content": "双鸟海外来，飞飞到中州。一鸟落城市，一鸟集岩幽。 \n不得相伴鸣，尔来三千秋。两鸟各闭口，万象衔口头。 \n春风卷地起，百鸟皆飘浮。两鸟忽相逢，百日鸣不休。 \n有耳聒皆聋，有口反自羞。百舌旧饶声，从此恒低头。 \n得病不呻唤，泯默至死休。雷公告天公，百物须膏油。 \n自从两鸟鸣，聒乱雷声收。鬼神怕嘲咏，造化皆停留。 \n草木有微情，挑抉示九州。虫鼠诚微物，不堪苦诛求。 \n不停两鸟鸣，百物皆生愁。不停两鸟鸣，自此无春秋。 \n不停两鸟鸣，日月难旋輈.不停两鸟鸣，大法失九畴。 \n周公不为公，孔丘不为丘。天公怪两鸟，各捉一处囚。 \n百虫与百鸟，然后鸣啾啾。两鸟既别处，闭声省愆尤。 \n朝食千头龙，暮食千头牛。朝饮河生尘，暮饮海绝流。 \n还当三千秋，更起鸣相酬。",
  "dynasty": "唐代",
  "id": 17755,
  "name": "双鸟诗",
  "poet": {
    "desc": "韩愈（768～824）字退之，唐代文学家、哲学家、思想家，河阳（今河南省焦作孟州市）人，汉族。祖籍河北昌黎，世称韩昌黎。晚年任吏部侍郎，又称韩吏部。谥号“文”，又称韩文公。他与柳宗元同为唐代古文运动的倡导者，主张学习先秦两汉的散文语言，破骈为散，扩大文言文的表达功能。宋代苏轼称他“文起八代之衰”，明人推他为唐宋八大家之首，与柳宗元并称“韩柳”，有“文章巨公”和“百代文宗”之名，作品都收在《昌黎先生集》里。韩愈在思想上是中国“道统”观念的确立者，是尊儒反佛的里程碑式人物。",
    "id": 682,
    "image": "https://raw.githubusercontent.com/hujiaweibujidao/poetry/master/image/image_682.jpg",
    "name": "韩愈",
    "star": 0
  },
  "star": 4,
  "tags": []
}