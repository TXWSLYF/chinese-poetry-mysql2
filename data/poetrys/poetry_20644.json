{
  "content": "晓月笼云影，莺声馀雾中。暗芳飘露气，轻寒生柳风。 \n冉冉一趋府，未为劳我躬。因兹得晨起，但觉情兴隆。 \n久雨怜霁景，偶来堤上行。空濛天色嫩，杳淼江面平。 \n百草短长出，众禽高下鸣。春阳各有分，予亦澹无情。 \n镜皎碧潭水，微波粗成文。烟光垂碧草，琼脉散纤云。 \n岸柳好阴影，风裾遗垢氛。悠然送春目，八荒谁与群。 \n低迷笼树烟，明净当霞日。阳焰波春空，平湖漫凝溢。 \n雪鹭远近飞，渚牙浅深出。江流复浩荡，相为坐纡郁。 \n暄寒深浅春，红白前后花。颜色讵相让，生成良有涯。 \n梅芳勿自早，菊秀勿自赊。各将一时意，终年无再华。 \n高屋童稚少，春来归燕多。葺旧良易就，新院亦已罗。 \n俯怜雏化卵，仰愧鹏无窠。巢栋与巢幕，秋风俱奈何。 \n撩乱扑树蜂，摧残恋房蕊。风吹雨又频，安得繁于绮。 \n酒杯沉易过，世事纷何已。莫倚颜似花，君看岁如水。 \n绕郭高高冢，半是荆王墓。后嗣炽阳台，前贤甘荜路。 \n善恶徒自分，波流尽东注。胡然不饮酒，坐落桐花树。 \n花阴莎草长，藉莎闲自酌。坐看莺斗枝，轻花满尊杓。 \n葛巾竹稍挂，书卷琴上阁。沽酒过此生，狂歌眼前乐。 \n梨叶已成阴，柳条纷起絮。波绿紫屏风，螺红碧筹箸。 \n三杯面上热，万事心中去。我意风散云，何劳问行处。",
  "dynasty": "唐代",
  "id": 20644,
  "name": "遣春十首",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 1,
  "tags": []
}