{
  "content": "清朝起藜床，雪霜对枯篱。家人来告予，今日无晨炊。 \n鹾醯一已整，新炭固难期。厚生彼何人，工拙各异宜。 \n间岁从使檄，亲宾苦川驰。虽非悖而入，与出常相随。 \n吴门与南亩，颇亦持镃基。有时遇丰年，岁计犹不支。 \n颜渊谅贤人，陋巷能自怡。中忆裴子野，泰然倾薄糜。 \n愧非古人心，戚戚愁朝饥。近古犹不及，太上那可希。 \n奈何时风扇，使我正性衰。巧智竞忧劳，展转生浇漓。 \n吾观黄金印，未胜青松枝。粗令有鱼菽，岂复求轻肥。 \n顾惭主家拙，甘使群下嗤。如何致一杯，醉后无所知。",
  "dynasty": "唐代",
  "id": 16918,
  "name": "丙寅岁苦贫戏题",
  "poet": {
    "desc": "权德舆，唐代文学家。字载之。天水略阳（今甘肃秦安）人。后徙润州丹徒（今江苏镇江）。德宗时，召为太常博士，改左补阙，迁起居舍人、知制诰，进中书舍人。宪宗时，拜礼部尚书、同中书门下平章事，后徙刑部尚书，复以检校吏部尚书出为山南西道节度使。卒谥文，后人称为权文公。",
    "id": 603,
    "image": "https://raw.githubusercontent.com/hujiaweibujidao/poetry/master/image/image_603.jpg",
    "name": "权德舆",
    "star": 0
  },
  "star": 1,
  "tags": []
}