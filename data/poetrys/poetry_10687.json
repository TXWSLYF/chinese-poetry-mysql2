{
  "content": "司空出东夷，童稚刷劲翮。追随燕蓟儿，颖锐物不隔。 \n服事哥舒翰，意无流沙碛。未甚拔行间，犬戎大充斥。 \n短小精悍姿，屹然强寇敌。贯穿百万众，出入由咫尺。 \n马鞍悬将首，甲外控鸣镝。洗剑青海水，刻铭天山石。 \n九曲非外蕃，其王转深壁。飞兔不近驾，鸷鸟资远击。 \n晓达兵家流，饱闻春秋癖。胸襟日沈静，肃肃自有适。 \n潼关初溃散，万乘犹辟易。偏裨无所施，元帅见手格。 \n太子入朔方，至尊狩梁益。胡马缠伊洛，中原气甚逆。 \n肃宗登宝位，塞望势敦迫。公时徒步至，请罪将厚责。 \n际会清河公，间道传玉册。天王拜跪毕，谠议果冰释。 \n翠华卷飞雪，熊虎亘阡陌。屯兵凤凰山，帐殿泾渭辟。 \n金城贼咽喉，诏镇雄所搤.禁暴清无双，爽气春淅沥。 \n巷有从公歌，野多青青麦。及夫哭庙后，复领太原役。 \n恐惧禄位高，怅望王土窄。不得见清时，呜呼就窀穸。 \n永系五湖舟，悲甚田横客。千秋汾晋间，事与云水白。 \n昔观文苑传，岂述廉蔺绩。嗟嗟邓大夫，士卒终倒戟。",
  "dynasty": "唐代",
  "id": 10687,
  "name": "八哀诗。赠司空王公思礼",
  "poet": {
    "desc": "杜甫（712－770），字子美，自号少陵野老，世称“杜工部”、“杜少陵”等，汉族，河南府巩县（今河南省巩义市）人，唐代伟大的现实主义诗人，杜甫被世人尊为“诗圣”，其诗被称为“诗史”。杜甫与李白合称“李杜”，为了跟另外两位诗人李商隐与杜牧即“小李杜”区别开来，杜甫与李白又合称“大李杜”。他忧国忧民，人格高尚，他的约1400余首诗被保留了下来，诗艺精湛，在中国古典诗歌中备受推崇，影响深远。759-766年间曾居成都，后世有杜甫草堂纪念。",
    "id": 474,
    "image": "https://raw.githubusercontent.com/hujiaweibujidao/poetry/master/image/image_474.jpg",
    "name": "杜甫",
    "star": 0
  },
  "star": 1,
  "tags": []
}