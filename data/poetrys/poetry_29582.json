{
  "content": "江东矜割据，邺下夺孤嫠。霸略非匡汉，宏图欲佐谁。 \n奏书辞后主，仗剑出全师。重袭褒斜路，悬开反正旗。 \n欲将苞有截，必使举无遗。沈虑经谋际，挥毫决胜时。 \n圜觚当分画，前箸此操持。山秀扶英气，川流入妙思。 \n算成功在彀，运去事终亏。命屈天方厌，人亡国自随。 \n艰难推旧姓，开创极初基。总叹曾过地，宁探作教资。 \n若归新历数，谁复顾衰危。报德兼明道，长留识者知。",
  "dynasty": "唐代",
  "id": 29582,
  "name": "题筹笔驿",
  "poet": {
    "id": 0,
    "name": "殷潜之",
    "star": 0
  },
  "star": 1,
  "tags": []
}