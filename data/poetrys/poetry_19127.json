{
  "content": "至道无名，至人长生。爰观绘事，似挹真形。方口渥丹， \n浓眉刷青。松姿本秀，鹤质自轻。道德神仙，内蕴心灵。 \n红肌丝发，外彰华精。色如含芳，貌若和光。胚浑造化， \n含吐阴阳。吾闻安期，隐见不常。或在世间，或游上苍。 \n猗欤真人，得非后身。写此仙骨，久而不磷。皎皎明眸， \n了然如新。蔼蔼童颜，的然如春。金石可并，丹青不泯。 \n通天台上，有见常人。俗士观瞻，方悟幽尘。君子图之， \n敬兮如神。",
  "dynasty": "唐代",
  "id": 19127,
  "name": "赠毛仙翁",
  "poet": {
    "desc": "唐郑州荥阳人，本名涵，郑馀庆子。德宗贞元进士。累迁右补阙。敢言不讳，迁考功员外郎。文宗立，入为侍讲学士，累迁尚书左丞。出为山南西道节度使。以户部尚书召，未拜而卒，谥宣。 集三十卷，今存诗五首。",
    "id": 2805,
    "name": "郑澣",
    "star": 0
  },
  "star": 1,
  "tags": []
}