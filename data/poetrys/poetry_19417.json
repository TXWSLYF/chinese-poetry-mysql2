{
  "content": "兽中有人性，形异遭人隔。人中有兽心，几人能真识。 \n古人形似兽，皆有大圣德。今人表似人，兽心安可测。 \n虽笑未必和，虽哭未必戚。面结口头交，肚里生荆棘。 \n好人常直道，不顺世间逆。恶人巧谄多，非义苟且得。 \n若是效真人，坚心如铁石。不谄亦不欺，不奢复不溺。 \n面无吝色容，心无诈忧惕。君子大道人，朝夕恒的的。",
  "dynasty": "唐代",
  "id": 19417,
  "name": "择友",
  "poet": {
    "desc": "孟郊，(751～814)，唐代诗人。字东野。汉族，湖州武康（今浙江德清）人，祖籍平昌（今山东临邑东北），先世居洛阳（今属河南）。唐代著名诗人。现存诗歌500多首，以短篇的五言古诗最多，代表作有《游子吟》。有“诗囚”之称，又与贾岛齐名，人称“郊寒岛瘦”。元和九年，在阌乡(今河南灵宝)因病去世。张籍私谥为贞曜先生。",
    "id": 232,
    "image": "https://raw.githubusercontent.com/hujiaweibujidao/poetry/master/image/image_232.jpg",
    "name": "孟郊",
    "star": 0
  },
  "star": 7,
  "tags": []
}