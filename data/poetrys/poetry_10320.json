{
  "content": "飘泊怀书客，迟回此路隅。问津惊弃置，投刺忽踟蹰。 \n方伯恩弥重，苍生咏已苏。郡称廉叔度，朝议管夷吾。 \n乃继三台侧，仍将四岳俱。江山澄气象，崖谷倚冰壶。 \n诏宠金门策，官荣叶县凫。擢才登粉署，飞步蹑云衢。 \n起草征调墨，焚香即宴娱。光华扬盛矣，霄汉在兹乎。 \n隐轸推公望，逶迤协帝俞。轩车辞魏阙，旌节副幽都。 \n始佩仙郎印，俄兼太守符。尤多蜀郡理，更得颍川谟。 \n城邑推雄镇，山川列简图。旧燕当绝漠，全赵对平芜。 \n旷野何弥漫，长亭复郁纡。始泉遗俗近，活水战场无。 \n月换思乡陌，星回记斗枢。岁容归万象，和气发鸿炉。 \n沦落而谁遇，栖遑有是夫。不才羞拥肿，干禄谢侏儒。 \n契阔惭行迈，羁离忆友于。田园同季子，储蓄异陶朱。 \n方欲呈高义，吹嘘揖大巫。永怀吐肝胆，犹惮阻荣枯。 \n解榻情何限，忘言道未殊。从来贵缝掖，应是念穷途。",
  "dynasty": "唐代",
  "id": 10320,
  "name": "真定即事，奉赠韦使君二十八韵",
  "poet": {
    "desc": "高适是我国唐代著名的边塞诗人，世称“高常侍”。 作品收录于《高常侍集》。高适与岑参并称“高岑”，其诗作笔力雄健，气势奔放，洋溢着盛唐时期所特有的奋发进取、蓬勃向上的时代精神。",
    "id": 227,
    "image": "https://raw.githubusercontent.com/hujiaweibujidao/poetry/master/image/image_227.jpg",
    "name": "高适",
    "star": 0
  },
  "star": 1,
  "tags": []
}