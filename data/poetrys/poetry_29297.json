{
  "content": "大镇初更帅，嘉宾素见邀。使车无远近，归路更烟霄。 \n稳放骅骝步，高安翡翠巢。御风知有在，去国肯无聊。 \n早忝诸孙末，俱从小隐招。心悬紫云阁，梦断赤城标。 \n素女悲清瑟，秦娥弄玉箫。山连玄圃近，水接绛河遥。 \n岂意闻周铎，翻然慕舜韶。皆辞乔木去，远逐断蓬飘。 \n薄俗谁其激，斯民已甚恌.鸾皇期一举，燕雀不相饶。 \n敢共颓波远，因之内火烧。是非过别梦，时节惨惊飙。 \n未至谁能赋，中干欲病痟.屡曾纡锦绣，勉欲报琼瑶。 \n我恐霜侵鬓，君先绶挂腰。甘心与陈阮，挥手谢松乔。 \n锦里差邻接，云台闭寂寥。一川虚月魄，万崦自芝苗。 \n瘴雨泷间急，离魂峡外销。非关无烛夜，其奈落花朝。 \n几处逢鸣佩，何筵不翠翘。蛮童骑象舞，江市卖鲛绡。 \n南诏知非敌，西山亦屡骄。勿贪佳丽地，不为圣明朝。 \n少减东城饮，时看北斗杓。莫因乖别久，遂逐岁寒凋。 \n盛幕开高宴，将军问故僚。为言公玉季，早日弃渔樵。",
  "dynasty": "唐代",
  "id": 29297,
  "name": "送从翁从东川弘农尚书幕",
  "poet": {
    "desc": "李商隐，字义山，号玉溪（谿）生、樊南生，唐代著名诗人，祖籍河内（今河南省焦作市）沁阳，出生于郑州荥阳。他擅长诗歌写作，骈文文学价值也很高，是晚唐最出色的诗人之一，和杜牧合称“小李杜”，与温庭筠合称为“温李”，因诗文与同时期的段成式、温庭筠风格相近，且三人都在家族里排行第十六，故并称为“三十六体”。其诗构思新奇，风格秾丽，尤其是一些爱情诗和无题诗写得缠绵悱恻，优美动人，广为传诵。但部分诗歌过于隐晦迷离，难于索解，至有“诗家总爱西昆好，独恨无人作郑笺”之说。因处于牛李党争的夹缝之中，一生很不得志。死后葬于家乡沁阳（今河南焦作市沁阳与博爱县交界之处）。作品收录为《李义山诗集》。",
    "id": 204,
    "image": "https://raw.githubusercontent.com/hujiaweibujidao/poetry/master/image/image_204.jpg",
    "name": "李商隐",
    "star": 0
  },
  "star": 2,
  "tags": []
}