{
  "content": "代北有豪鹰，生子毛尽赤。渥洼骐骥儿，尤异是龙脊。 \n李舟名父子，清峻流辈伯。人间好少年，不必须白晰。 \n十五富文史，十八足宾客。十九授校书，二十声辉赫。 \n众中每一见，使我潜动魄。自恐二男儿，辛勤养无益。 \n乾元元年春，万姓始安宅。舟也衣彩衣，告我欲远适。 \n倚门固有望，敛衽就行役。南登吟白华，已见楚山碧。 \n蔼蔼咸阳都，冠盖日云积。何时太夫人，堂上会亲戚。 \n汝翁草明光，天子正前席。归期岂烂漫，别意终感激。 \n顾我蓬屋姿，谬通金闺籍。小来习性懒，晚节慵转剧。 \n每愁悔吝作，如觉天地窄。羡君齿发新，行己能夕惕。 \n临岐意颇切，对酒不能吃。回身视绿野，惨澹如荒泽。 \n老雁春忍饥，哀号待枯麦。时哉高飞燕，绚练新羽翮。 \n长云湿褒斜，汉水饶巨石。无令轩车迟，衰疾悲夙昔。",
  "dynasty": "唐代",
  "id": 10436,
  "name": "送李校书二十六韵",
  "poet": {
    "desc": "杜甫（712－770），字子美，自号少陵野老，世称“杜工部”、“杜少陵”等，汉族，河南府巩县（今河南省巩义市）人，唐代伟大的现实主义诗人，杜甫被世人尊为“诗圣”，其诗被称为“诗史”。杜甫与李白合称“李杜”，为了跟另外两位诗人李商隐与杜牧即“小李杜”区别开来，杜甫与李白又合称“大李杜”。他忧国忧民，人格高尚，他的约1400余首诗被保留了下来，诗艺精湛，在中国古典诗歌中备受推崇，影响深远。759-766年间曾居成都，后世有杜甫草堂纪念。",
    "id": 474,
    "image": "https://raw.githubusercontent.com/hujiaweibujidao/poetry/master/image/image_474.jpg",
    "name": "杜甫",
    "star": 0
  },
  "star": 1,
  "tags": []
}