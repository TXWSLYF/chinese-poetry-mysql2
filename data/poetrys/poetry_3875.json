{
  "content": "贞寂虑兮淮山幽，怜芳若兮揽中洲。崩湍委咽日夜流， \n孤客危坐心自愁。矧鹤唳兮风晓，复猿鸣兮霜秋。 \n熠耀飞兮蟋蟀吟，倚清瑟兮横凉琴。撷瑶芳兮吊楚水， \n弄琪树兮歌越岑。山碕礒兮隈曲，水涓涟兮洞汨。 \n金光延起兮骤兴没，青苔竟兮绿蘋歇。 \n绿蘋歇兮凋朱颜，美人寂历兮何时闲， \n君不见可怜桐柏上，丰茸桂树花满山。",
  "dynasty": "唐代",
  "id": 3875,
  "name": "淮亭吟",
  "poet": {
    "desc": "徐彦伯（？—714），名洪，以字行，兖州瑕丘人。七岁能为文，对策高第。调永寿尉，蒲州司兵参军。时司户韦暠善判，司士李亘工书，而彦伯属辞，称河东三绝。屡迁给事中，预修《三教珠英》。由宗正卿出为齐州刺史，移蒲州，擢修文馆学士、工部侍郎，历太子宾客卒。",
    "id": 516,
    "name": "徐彦伯",
    "star": 0
  },
  "star": 1,
  "tags": []
}