{
  "content": "弄水亭前溪，飐滟翠绡舞。绮席草芊芊，紫岚峰伍伍。 \n螭蟠得形势，翚飞如轩户。一镜奁曲堤，万丸跳猛雨。 \n槛前燕雁栖，枕上巴帆去。丛筠侍修廊，密蕙媚幽圃。 \n杉树碧为幢，花骈红作堵。停樽迟晚月，咽咽上幽渚。 \n客舟耿孤灯，万里人夜语。漫流罥苔槎，饥凫晒雪羽。 \n玄丝落钩饵，冰鳞看吞吐。断霓天帔垂，狂烧汉旗怒。 \n旷朗半秋晓，萧瑟好风露。光洁疑可揽，欲以襟怀贮。 \n幽抱吟九歌，羁情思湘浦。四时皆异状，终日为良遇。 \n小山浸石棱，撑舟入幽处。孤歌倚桂岩，晚酒眠松坞。 \n纡馀带竹村，蚕乡足砧杵。塍泉落环珮，畦苗差纂组。 \n风俗知所尚，豪强耻孤侮。邻丧不相舂，公租无诟负。 \n农时贵伏腊，簪瑱事礼赂。乡校富华礼，征行产强弩。 \n不能自勉去，但愧来何暮。故园汉上林，信美非吾土。",
  "dynasty": "唐代",
  "id": 27550,
  "name": "题池州弄水亭",
  "poet": {
    "desc": "杜牧（公元803－约852年），字牧之，号樊川居士，汉族，京兆万年（今陕西西安）人，唐代诗人。杜牧人称“小杜”，以别于杜甫。与李商隐并称“小李杜”。因晚年居长安南樊川别墅，故后世称“杜樊川”，著有《樊川文集》。",
    "id": 211,
    "image": "https://raw.githubusercontent.com/hujiaweibujidao/poetry/master/image/image_211.jpg",
    "name": "杜牧",
    "star": 0
  },
  "star": 2,
  "tags": []
}