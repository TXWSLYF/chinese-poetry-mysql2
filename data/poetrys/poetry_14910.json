{
  "content": "君不见上宫警夜营八屯，冬冬街鼓朝朱轩。 \n玉阶霜仗拥未合，少年排入铜龙门。暗闻弦管九天上， \n宫漏沈沈清吹繁。平明走马绝驰道，呼鹰挟弹通缭垣。 \n玉笼金锁养黄口，探雏取卵伴王孙。分曹陆博快一掷， \n迎欢先意笑语喧。巧为柔媚学优孟，儒衣嬉戏冠沐猿。 \n晚来香街经柳市，行过倡舍宿桃根。相逢杯酒一言失， \n回朱点白闻至尊。金张许史伺颜色，王侯将相莫敢论。 \n岂知人事无定势，朝欢暮戚如掌翻。椒房宠移子爱夺， \n一夕秋风生戾园。徒用黄金将买赋，宁知白玉暗成痕。 \n持杯收水水已覆，徙薪避火火更燔。欲求四老张丞相， \n南山如天不可上。",
  "dynasty": "唐代",
  "id": 14910,
  "name": "汉宫少年行",
  "poet": {
    "desc": "李益(约750—约830)， 唐代诗人，字君虞，祖籍凉州姑臧（今甘肃武威市凉州区），后迁河南郑州。大历四年(769)进士，初任郑县尉，久不得升迁，建中四年(783)登书判拔萃科。因仕途失意，后弃官在燕赵一带漫游。以边塞诗作名世，擅长绝句，尤其工于七绝。",
    "id": 484,
    "image": "https://raw.githubusercontent.com/hujiaweibujidao/poetry/master/image/image_484.jpg",
    "name": "李益",
    "star": 0
  },
  "star": 1,
  "tags": []
}