{
  "content": "失子将何尤，吾将上尤天。女实主下人，与夺一何偏。 \n彼于女何有，乃令蕃且延。此独何罪辜，生死旬日间。 \n上呼无时闻，滴地泪到泉。地祇为之悲，瑟缩久不安。 \n乃呼大灵龟，骑云款天门。问天主下人，薄厚胡不均。 \n天曰天地人，由来不相关。吾悬日与月，吾系星与辰。 \n日月相噬啮，星辰踣而颠。吾不女之罪，知非女由因。 \n且物各有分，孰能使之然。有子与无子，祸福未可原。 \n鱼子满母腹，一一欲谁怜。细腰不自乳，举族常孤鳏。 \n鸱枭啄母脑，母死子始翻。蝮蛇生子时，坼裂肠与肝。 \n好子虽云好，未还恩与勤。恶子不可说，鸱枭蝮蛇然。 \n有子且勿喜，无子固勿叹。上圣不待教，贤闻语而迁。 \n下愚闻语惑，虽教无由悛。大灵顿头受，即日以命还。 \n地祇谓大灵，女往告其人。东野夜得梦，有夫玄衣巾。 \n闯然入其户，三称天之言。再拜谢玄夫，收悲以欢忻。",
  "dynasty": "唐代",
  "id": 17695,
  "name": "孟东野失子",
  "poet": {
    "desc": "韩愈（768～824）字退之，唐代文学家、哲学家、思想家，河阳（今河南省焦作孟州市）人，汉族。祖籍河北昌黎，世称韩昌黎。晚年任吏部侍郎，又称韩吏部。谥号“文”，又称韩文公。他与柳宗元同为唐代古文运动的倡导者，主张学习先秦两汉的散文语言，破骈为散，扩大文言文的表达功能。宋代苏轼称他“文起八代之衰”，明人推他为唐宋八大家之首，与柳宗元并称“韩柳”，有“文章巨公”和“百代文宗”之名，作品都收在《昌黎先生集》里。韩愈在思想上是中国“道统”观念的确立者，是尊儒反佛的里程碑式人物。",
    "id": 682,
    "image": "https://raw.githubusercontent.com/hujiaweibujidao/poetry/master/image/image_682.jpg",
    "name": "韩愈",
    "star": 0
  },
  "star": 1,
  "tags": []
}