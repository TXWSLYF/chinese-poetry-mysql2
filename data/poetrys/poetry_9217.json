{
  "content": "常爱张仪楼，西山正相当。千峰带积雪，百里临城墙。 \n烟氛扫晴空，草树映朝光。车马隘百井，里閈盘二江。 \n亚相自登坛，时危安此方。威声振蛮貊，惠化钟华阳。 \n旌节罗广庭，戈鋋凛秋霜。阶下貔虎士，幕中鹓鹭行。 \n今我忽登临，顾恩不望乡。知己犹未报，鬓毛飒已苍。 \n时命难自知，功业岂暂忘。蝉鸣秋城夕，鸟去江天长。 \n兵马休战争，风尘尚苍茫。谁当共携手，赖有冬官郎。",
  "dynasty": "唐代",
  "id": 9217,
  "name": "陪狄员外早秋登府西楼，因呈院中诸公",
  "poet": {
    "desc": "岑参（约715-770年），唐代边塞诗人，南阳人，太宗时功臣岑文本重孙，后徙居江陵。[1-2] 岑参早岁孤贫，从兄就读，遍览史籍。唐玄宗天宝三载（744年）进士，初为率府兵曹参军。后两次从军边塞，先在安西节度使高仙芝幕府掌书记；天宝末年，封常清为安西北庭节度使时，为其幕府判官。代宗时，曾官嘉州刺史（今四川乐山），世称“岑嘉州”。大历五年（770年）卒于成都。",
    "id": 113,
    "image": "https://raw.githubusercontent.com/hujiaweibujidao/poetry/master/image/image_113.jpg",
    "name": "岑参",
    "star": 0
  },
  "star": 1,
  "tags": []
}