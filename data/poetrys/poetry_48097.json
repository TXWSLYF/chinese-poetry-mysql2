{
  "content": "鸿飞从万里，飞飞河岱起。\n辛勤越霜雾，联翩溯江汜。\n去旧国，违旧乡，旧山旧海悠且长。\n回首瞻东路，延翮向秋方。\n登楚都，入楚关，楚地萧瑟楚山寒。\n岁去冰未已，春来雁不还。\n风肃幌兮露濡庭，汉水初绿柳叶青。\n朱光蔼蔼云英英，离禽喈喈又晨鸣。\n菊有秀兮松有蕤，忧来年去容发衰。\n流阴逝景不可追，临堂危坐怅欲悲。\n轩鸟池鹤恋阶墀，岂忘河渚捐江湄。\n试托意兮向芳荪，心绵绵兮属荒樊。\n想绿苹兮既冒沼，念幽兰兮已盈园。\n夭桃晨暮发，春莺旦夕喧。\n青苔芜石路，宿草尘蓬门。\n邅吾游夫鄢郢，路修远以萦纡。\n羌故园之在目，江与汉之不可逾。\n目还流而附音，候归烟而托书。\n还流兮潺湲，归烟容裔去不旋。\n念卫风于河广，怀邶诗于毖泉。\n汉女悲而歌飞鹄，楚客伤而奏南弦。\n或巢阳而望越，亦依阴而慕燕。\n咏零雨而卒岁，吟秋风以永年。",
  "dynasty": "南北朝",
  "id": 48097,
  "name": "怀园引",
  "poet": {
    "desc": "谢庄（421－466），字希逸，南朝宋文学家。陈郡阳夏人（今河南太康县），出生于建康。他是谢弘微的儿子，大谢（谢灵运）的族侄。七岁能作文，二十岁左右入仕，在东宫任过洗马、中舍人。稍后，在江州任庐陵王刘绍南中郎咨议参军。元嘉二十六年（449），又随雍州刺史随王刘诞去襄阳，领记室。次年，北魏使者在彭城和刘宋谈判，曾经问起谢庄的情况，可见其声名远布。以《月赋》闻名。由于历仕宋文帝、宋孝武帝、宋明帝三朝，官至中书令，加金紫光禄大夫，故世称“谢光禄”。",
    "id": 353,
    "image": "https://raw.githubusercontent.com/hujiaweibujidao/poetry/master/image/image_353.jpg",
    "name": "谢庄",
    "star": 0
  },
  "star": 5,
  "tags": []
}