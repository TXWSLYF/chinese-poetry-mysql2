{
  "content": "柳桥南畔。驻骢马、寻春几遍。自见了、生尘罗袜，尔许娇波流盼。为感郎、松柏深心，西陵已约平生愿。记别袖频招，斜门相送，小立钗横鬓乱。 \n恨暗写、如蚕纸，空目断、高城人远。奈当时消息，黄姑织女，又成王谢堂前燕。托琴心怨。怕娇云弱雨，东风蓦地轻吹散。伤春病也，狼藉飞花满院。",
  "dynasty": "宋代",
  "id": 54983,
  "name": "薄幸",
  "poet": {
    "id": 0,
    "name": "毛幵",
    "star": 0
  },
  "star": 1,
  "tags": []
}