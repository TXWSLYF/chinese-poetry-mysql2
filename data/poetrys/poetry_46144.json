{
  "content": "叹衰草，络纬声切切。良人一去不复还， \n今夕坐愁鬓如雪。 \n劝君酒，君莫辞。落花徒绕枝，流水无返期。 \n莫恃少年时，少年能几时。 \n怨空闺，秋日亦难暮。夫婿断音书，遥天雁空度。 \n\n切切夕风急，露滋庭草湿。良人去不回，焉知掩闺泣。 \n\n萤火穿白杨，悲风入荒草。疑是梦中游，愁迷故园道。 \n\n花前始相见，花下又相送。何必言梦中，人生尽如梦。 ",
  "dynasty": "唐代",
  "id": 46144,
  "name": "梦中歌",
  "poet": {
    "id": 0,
    "name": "张生妻",
    "star": 0
  },
  "star": 1,
  "tags": []
}