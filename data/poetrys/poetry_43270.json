{
  "content": "宿昔祖师教，了空无不可。枯槁未死身，理心寄行坐。 \n仁公施春令，和风来泽我。生成一草木，大道无负荷。 \n论入空王室，明月开心胸。性起妙不染，心行寂无踪。 \n若非禅中侣，君为雷次宗。比闻朝端名，今贻郡斋作。 \n真思凝瑶瑟，高情属云鹤。抉得骊龙珠，光彩曜掌握。 \n若作诗中友，君为谢康乐。盘薄西山气，贮在君子衿。 \n澄澹秋水影，用为字人心。群物如凫鹥，游翱爱清深。 \n格居第一品，高步凌前躅。精义究天人，四坐听不足。 \n伊昔柳太守，曾赏汀洲蘋.如何五百年，重见江南春。 \n公每省往事，咏歌怀昔辰。以兹得高卧，任物化自淳。 \n还因访禅隐，知有雪山人。",
  "dynasty": "唐代",
  "id": 43270,
  "name": "奉酬于中丞使君郡斋卧病见示一首",
  "poet": {
    "desc": "僧皎然（730-799），俗姓谢，字清昼，湖州（浙江吴兴）人，是中国山水诗创始人谢灵运的十世孙，唐代著名诗人、茶僧，吴兴杼山妙喜寺主持，在文学、佛学、茶学等方面颇有造诣。与颜真卿、灵澈、陆羽等和诗，现存皎然470首诗。多为送别酬答之作。情调闲适，语言简淡。皎然的诗歌理论著作《诗式》。",
    "id": 392,
    "image": "https://raw.githubusercontent.com/hujiaweibujidao/poetry/master/image/image_392.jpg",
    "name": "皎然",
    "star": 0
  },
  "star": 1,
  "tags": []
}