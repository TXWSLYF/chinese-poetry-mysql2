{
  "content": "翔禽托高柯，倦客念主人。恩义有所知，四海同一身。 \n况皆旷大姿，翰音见良辰。陈规佐武略，高视据要津。 \n常愿投素诚，今果得所申。金罍列四座，广厦无氛尘。 \n留连徂暑中，观望历数旬。河山险以固，士卒勇且仁。 \n饬装去未归，相追越城闉。愧无青玉案，缄佩永不泯。",
  "dynasty": "唐代",
  "id": 16276,
  "name": "出三城留别幕中三判官",
  "poet": {
    "id": 0,
    "name": "刘复",
    "star": 0
  },
  "star": 1,
  "tags": []
}