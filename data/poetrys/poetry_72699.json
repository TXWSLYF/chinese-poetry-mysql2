{
  "content": "黄河一清三千年，行潦灭没昆仑源。\n我当濯足万里外，却怪尘土生青天。\n何如曹溪一滴水，太阿削平如砺砥。\n三江五湖不敢流，沧海无风清见底。\n沅湘有脉通神州，乾坤无根元气浮。\n青天在下水在上，铸出一片玻璃秋。\n道人对此心自定，冷射瞳光双月影。\n玲珑凿开云雾窗，悟作虚空大圆镜。",
  "dynasty": "元代",
  "id": 72699,
  "name": "澄碧堂",
  "poet": {
    "desc": "唐珙，字温如，元末明初诗人，会稽山阴（今浙江绍兴）人。其父南宋义士、词人唐珏在至元中与林景熙收拾宋陵遗骨，重新安葬，并植冬青为识。在乡里以诗知名，但所作传世不多。生平仅略见于《御选元诗》卷首《姓名爵里》 、《元诗选补遗》小传。",
    "id": 977,
    "name": "唐珙",
    "star": 0
  },
  "star": 2,
  "tags": []
}