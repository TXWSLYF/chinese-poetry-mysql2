{
  "content": "春风午桥上，始迎欧阳公。\n我仆跪双鳜，言得石濑中。\n持归奉慈媪，欣咏殊未工。\n是时四三友，推尚以为雄。\n于兹十九载，存没复西东。\n我今淮上去，沙屿逢钓翁。\n因之获二尾，其色与昔同。\n钱将青丝绳，羹芼春畦菘。\n公乎广陵来，值我号苍穹。\n何为号苍穹，失怙哀无穷。\n烹煎不暇饷，泣血语孤衷。\n生平四海内，有始鲜能终。\n唯公一荣悴，不媿古人风。",
  "dynasty": "宋代",
  "id": 72974,
  "name": "濄口得双鳜鱼怀永叔",
  "poet": {
    "desc": "梅尧臣（1002～1060）字圣俞，世称宛陵先生，北宋著名现实主义诗人。汉族，宣州宣城（今属安徽）人。宣城古称宛陵，世称宛陵先生。初试不第，以荫补河南主簿。50岁后，于皇祐三年（1051）始得宋仁宗召试，赐同进士出身，为太常博士。以欧阳修荐，为国子监直讲，累迁尚书都官员外郎，故世称“梅直讲”、“梅都官”。曾参与编撰《新唐书》，并为《孙子兵法》作注，所注为孙子十家著（或十一家著）之一。有《宛陵先生集》60卷，有《四部丛刊》影明刊本等。词存二首。",
    "id": 131,
    "image": "https://raw.githubusercontent.com/hujiaweibujidao/poetry/master/image/image_131.jpg",
    "name": "梅尧臣",
    "star": 0
  },
  "star": 1,
  "tags": []
}