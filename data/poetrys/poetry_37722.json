{
  "content": "高敞吟轩近钓湾，尘中来似出人间。若教明月休生桂， \n应得危时共掩关。春酒夜棋难放客，短篱疏竹不遮山。 \n莫夸恬淡胜荣禄，雁引行高未许闲。",
  "dynasty": "唐代",
  "id": 37722,
  "name": "题顾正字谿居",
  "poet": {
    "desc": "李昭象，约生于唐宣宗大中十一年，池州人，卒年不详。懿宗末，以文谒相国路严，问其年，仅十七。时严亦年少，颇器重之，荐于朝。将召试，会严贬，遂还秋浦。移居九华，与张乔、顾云辈为方外友。昭象能诗，今存八首。",
    "id": 1104,
    "name": "李昭象",
    "star": 0
  },
  "star": 1,
  "tags": []
}