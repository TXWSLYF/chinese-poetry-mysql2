{
  "content": "持钱买花树，城东坡上栽。但购有花者，不限桃杏梅。 \n百果参杂种，千枝次第开。天时有早晚，地力无高低。 \n红者霞艳艳，白者雪皑皑。游蜂逐不去，好鸟亦来栖。 \n前有长流水，下有小平台。时拂台上石，一举风前杯。 \n花枝荫我头，花蕊落我怀。独酌复独咏，不觉月平西。 \n巴俗不爱花，竟春无人来。唯此醉太守，尽日不能回。 \n东坡春向暮，树木今何如。漠漠花落尽，翳翳叶生初。 \n每日领童仆，荷锄仍决渠。刬土壅其本，引泉溉其枯。 \n小树低数尺，大树长丈馀。封植来几时，高下随扶疏。 \n养树既如此，养民亦何殊。将欲茂枝叶，必先救根株。 \n云何救根株，劝农均赋租。云何茂枝叶，省事宽刑书。 \n移此为郡政，庶几甿俗苏。",
  "dynasty": "唐代",
  "id": 21699,
  "name": "东坡种花二首",
  "poet": {
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。",
    "id": 665,
    "image": "https://raw.githubusercontent.com/hujiaweibujidao/poetry/master/image/image_665.jpg",
    "name": "白居易",
    "star": 0
  },
  "star": 1,
  "tags": []
}