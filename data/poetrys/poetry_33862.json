{
  "content": "学饵霜茸骨未轻，每逢真夕梦还清。丁宁独受金妃约， \n许与亲题玉篆名。月苦撼残临水珮，风微飘断系云缨。 \n须臾枕上桐窗晓，露压千枝滴滴声。 \n橘斋风露已清馀，东郭先生病未除。孤枕易为蛩破梦， \n短檐难得燕传书。广云披日君应近，倒影裁花我尚疏。 \n唯羡羽人襟似水，平持旄节步空虚。",
  "dynasty": "唐代",
  "id": 33862,
  "name": "中元夜寄道侣二首",
  "poet": {
    "desc": "陆龟蒙（？～公元881年），唐代农学家、文学家，字鲁望，别号天随子、江湖散人、甫里先生，江苏吴县人。曾任湖州、苏州刺史幕僚，后隐居松江甫里，编著有《甫里先生文集》等。 他的小品文主要收在《笠泽丛书》中，现实针对性强，议论也颇精切，如《野庙碑》、《记稻鼠》等。陆龟蒙与皮日休交友，世称“皮陆”，诗以写景咏物为多。",
    "id": 335,
    "image": "https://raw.githubusercontent.com/hujiaweibujidao/poetry/master/image/image_335.jpg",
    "name": "陆龟蒙",
    "star": 0
  },
  "star": 2,
  "tags": []
}