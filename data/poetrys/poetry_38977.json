{
  "content": "八面峰峦秀，孤高可偶然。数人游顶上，沧海见东边。 \n不信无灵洞，相传有古仙。橘如珠夏在，池象月垂穿。 \n仿佛尝闻乐，岧峣半插天。山寒彻三伏，松偃出千年。 \n樵牧时迷所，仓箱岁叠川。严祠风雨管，怪木薜萝缠。 \n青草方中药，苍苔石里钱。琼津流乳窦，春色驻芝田。 \n乌兔中时近，龙蛇蛰处膻。嘉名光列土，秀气产群贤。 \n瀑锁瑶台路，溪升钓浦船。鳌头擎恐没，地轴压应旋。 \n蠲疾寒甘露，藏珍起瑞烟。画工飞梦寐，诗客寄林泉。 \n掘地多云母，缘霜欠木绵。井通鳅吐脉，僧隔虎栖禅。 \n危磴千寻拔，奇花四季鲜。鹤归悬圃少，凤下碧梧偏。 \n桃易炎凉熟，茶推醉醒煎。村家蒙枣栗，俗骨爽猿蝉。 \n谷语升乔鸟，陂开共蒂莲。落枫丹叶舞，新蕨紫芽拳。 \n翠竹雕羌笛，悬藤煮蜀笺。白云长掩映，流水别潺湲。 \n作赋前儒阙，冲虚南国先。省郎求牧看，野老葺斋眠。 \n寺立兴衰创，碑须一二镌。清吟思却隐，簪绂奈萦牵。",
  "dynasty": "唐代",
  "id": 38977,
  "name": "壶公山（古老相传古仙姓陈名壶公于此山成道因而名焉）",
  "poet": {
    "desc": "黄滔（840～911），字文江，莆田城内前埭（今荔城区东里巷）人，晚唐五代著名的文学家，被誉为“福建文坛盟主”、闽中“文章初祖”。《四库全书》收《黄御史集》10卷，附录1卷。",
    "id": 2328,
    "image": "https://raw.githubusercontent.com/hujiaweibujidao/poetry/master/image/image_2328.jpg",
    "name": "黄滔",
    "star": 0
  },
  "star": 1,
  "tags": []
}