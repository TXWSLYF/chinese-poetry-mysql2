{
  "content": "金波远逐行云去，疏星时作银河渡。花影卧秋千， \n更长人不眠¤ \n玉筝弹未彻，凤髻黄钗脱。忆梦翠蛾低，微风吹绣衣。 \n画堂昨夜西风过，绣帘时拂朱门锁。惊梦不成云， \n双蛾枕上颦¤ \n金炉烟袅袅，烛暗纱窗晓。残日尚弯环，玉筝和泪弹。 \n梅花吹入谁家笛，行云半夜凝空碧。欹枕不成眠， \n关山人未还¤ \n声随幽怨绝，空断澄霜月。月影下重檐，轻风花满帘。 \n回廊远砌生秋草，梦魂千里青门道。鹦鹉怨长更， \n碧笼金锁横¤ \n罗帏中夜起，霜月清如水。玉露不成圆，宝筝悲断弦。 \n娇鬟堆枕钗横凤，溶溶春水杨花梦。红烛泪阑干， \n翠屏烟浪寒¤ \n锦壶催画箭，玉佩天涯远。和泪试严妆，落梅飞夜霜。 \n西风袅袅凌歌扇，秋期正与行云远。花叶脱霜红， \n流萤残月中¤ \n兰闺人在否，千里重楼暮。翠被已销香，梦随寒漏长。 \n沉沉朱户横金锁，纱窗月影随花过。烛泪欲阑干， \n落梅生晚寒¤ \n宝钗横翠凤，千里香屏梦。云雨已荒凉，江南春草长。 \n欹鬟堕髻摇双桨，采莲晚出清江上。顾影约流萍， \n楚歌娇未成¤ \n相逢颦翠黛，笑把珠珰解。家住柳阴中，画桥东复东。",
  "dynasty": "唐代",
  "id": 47397,
  "name": "菩萨蛮",
  "poet": {
    "desc": "冯延巳 （903--960）又名延嗣，字正中，五代广陵（今江苏省扬州市）人。在南唐做过宰相，生活过得很优裕、舒适。他的词多写闲情逸致辞，文人的气息很浓，对北宋初期的词人有比较大的影响。宋初《钓矶立谈》评其“学问渊博，文章颖发，辩说纵横”，其词集名《阳春集》。",
    "id": 186,
    "image": "https://raw.githubusercontent.com/hujiaweibujidao/poetry/master/image/image_186.jpg",
    "name": "冯延巳",
    "star": 0
  },
  "star": 4,
  "tags": []
}