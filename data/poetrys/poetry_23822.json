{
  "content": "龙门苍石壁，浥涧碧潭水。各在一山隅，迢遥几十里。 \n清镜碧屏风，惜哉信为美。爱而不得见，亦与无相似。 \n闻君每来去，矻矻事行李。脂辖复裹粮，心力颇劳止。 \n未如吾舍下，石与泉甚迩。凿凿复溅溅，昼夜流不已。 \n洛石千万拳，衬波铺锦绮。海珉一两片，激濑含宫徵。 \n绿宜春濯足，净可朝漱齿。绕砌紫鳞游，拂帘白鸟起。 \n何言履道叟，便是沧浪子。君若趁归程，请君先到此。 \n愿以潺湲声，洗君尘土耳。",
  "dynasty": "唐代",
  "id": 23822,
  "name": "李卢二中丞各创山居俱夸胜绝然去城稍远…聊戏二君",
  "poet": {
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。",
    "id": 665,
    "image": "https://raw.githubusercontent.com/hujiaweibujidao/poetry/master/image/image_665.jpg",
    "name": "白居易",
    "star": 0
  },
  "star": 3,
  "tags": []
}