{
  "content": "六位乾坤动，三微历数迁。讴歌移火德，图谶在金天。 \n子月开阶统，房星受命年。祯符龙马出，宝箓凤凰传。 \n地即交风雨，都仍卜涧瀍.明堂唯御极，清庙乃尊先。 \n不宰神功运，无为大象悬。八荒平物土，四海接人烟。 \n已属群生泰，犹言至道偏。玺书傍问俗，旌节近推贤。 \n秩比司空位，官临御史员。雄词执刀笔，直谏罢楼船。 \n国有大臣器，朝加小会筵。将行备礼乐，送别仰神仙。 \n城阙周京转，关河陕服连。稍观汾水曲，俄指绛台前。 \n姑射聊长望，平阳遂宛然。舜耕馀草木，禹凿旧山川。 \n昔出诸侯上，无何霸业全。中军归战敌，外府绝兵权。 \n隐隐帝乡远，瞻瞻肃命虔。西河偃风俗，东壁挂星躔。 \n井邑枌榆社，陵园松柏田。荣光晴掩代，佳气晓侵燕。 \n雨霈鸿私涤，风行睿旨宣。茕嫠访疾苦，屠钓采贞坚。 \n人乐逢刑措，时康洽赏延。赐逾秦氏级，恩倍汉家钱。 \n拥传咸翘首，称觞竞比肩。拜迎弥道路，舞咏溢郊鄽。 \n杀气西衡白，穷阴北暝玄。飞霜遥渡海，残月迥临边。 \n缅邈朝廷问，周流朔塞旋。兴来探马策，俊发抱龙泉。 \n学总八千卷，文倾三百篇。澄清得使者，作颂有人焉。 \n莫以崇班阂，而云胜托捐。伟材何磊落，陋质几翩翾. \n江海宁为让，巴渝转自牵。一闻歌圣道，助曲荷陶甄。",
  "dynasty": "唐代",
  "id": 3531,
  "name": "和李大夫嗣真奉使存抚河东",
  "poet": {
    "desc": "杜审言（约645-708），字必简，汉族，中国唐朝襄州襄阳人，是大诗人杜甫的祖父。唐高宗咸亨进士，唐中宗时，因与张易之兄弟交往，被流放峰州（今越南越池东南）。曾任隰城尉、洛阳丞等小官，累官修文馆直学士，少与李峤、崔融、苏味道齐名，称“文章四友”，是唐代“近体诗”的奠基人之一，作品多朴素自然。其五言律诗，格律谨严。",
    "id": 647,
    "image": "https://raw.githubusercontent.com/hujiaweibujidao/poetry/master/image/image_647.jpg",
    "name": "杜审言",
    "star": 0
  },
  "star": 2,
  "tags": []
}