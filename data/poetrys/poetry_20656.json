{
  "content": "昔在京城心，今在吴楚末。千山道路险，万里音尘阔。 \n天上参与商，地上胡与越。终天升沉异，满地网罗设。 \n心有无眹环，肠有无绳结。有结解不开，有环寻不歇。 \n山岳移可尽，江海塞可绝。离恨若空虚，穷年思不彻。 \n生莫强相同，相同会相别。 \n襄阳大堤绕，我向堤前住。烛随花艳来，骑送朝云去。 \n万竿高庙竹，三月徐亭树。我昔忆君时，君今怀我处。 \n有身有离别，无地无岐路。风尘同古今，人世劳新故。 \n人亦有相爱，我尔殊众人。朝朝宁不食，日日愿见君。 \n一日不得见，愁肠坐氛氲。如何远相失，各作万里云。 \n云高风苦多，会合难遽因。天上犹有碍，何况地上身。",
  "dynasty": "唐代",
  "id": 20656,
  "name": "酬乐天赴江州路上见寄三首",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 4,
  "tags": []
}