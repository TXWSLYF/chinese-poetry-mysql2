{
  "content": "秦鸡常下雍，周凤昔鸣岐。此地推雄抚，惟良寄在斯。 \n家传七豹贵，人擅八龙奇。高传生光彩，长林叹别离。 \n天人开祖席，朝寀候征麾。翠帟当郊敞，彤幨向野披。 \n芃芃秋麦盛，苒苒夏条垂。奏计何时入，台阶望羽仪。",
  "dynasty": "唐代",
  "id": 4772,
  "name": "夏日梁王席送张岐州",
  "poet": {
    "desc": "沈佺期，字云卿，相州内黄人。善属文，尤长七言之作。擢进士第。长安中，累迁通事舍人，预修《三教珠英》，转考功郎给事中。坐交张易之，流驩州。稍迁台州录事参军。神龙中，召见，拜起居郎，修文馆直学士，历中书舍人，太子少詹事。开元初卒。建安后，讫江左，诗律屡变，至沈约、庾信，以音韵相婉附，属对精密，及佺期与宋之问，尤加靡丽。回忌声病，约句准篇，如锦绣成文，学者宗之，号为沈宋。语曰：苏李居前，沈宋比肩。集十卷，今编诗三卷。",
    "id": 494,
    "image": "https://raw.githubusercontent.com/hujiaweibujidao/poetry/master/image/image_494.jpg",
    "name": "沈佺期",
    "star": 0
  },
  "star": 3,
  "tags": []
}