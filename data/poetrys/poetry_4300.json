{
  "content": "抱薰心常焦，举旆心常摇。天长地自久，欢乐能几朝。 \n君看西陵树，歌舞为谁娇。 \n山闲苦积雨，木落悲时遽。赏心凡几人，良辰在何处。 \n触石满堂侈，洒我终夕虑。客鸟怀主人，衔花未能去。 \n剖珠贵分明，琢玉思坚贞。要君意如此，终始莫相轻。 \n问子青霞意，何事留朱轩。自言心远俗，未始迹辞喧。 \n过蒙良时幸，侧息吏途烦。簪缨非宿好，文史弃前言。 \n夕卧北窗下，梦归南山园。白云惭幽谷，清风愧泉源。 \n十年兹赏废，佳期今复存。挂冠谢朝侣，星驾别君门。 \n默念群疑起，玄通百虑清。初心灭阳艳，复见湛虚明。 \n悟灭心非尽，求虚见后生。应将无住法，修到不成名。",
  "dynasty": "唐代",
  "id": 4300,
  "name": "杂诗四首",
  "poet": {
    "desc": "张说(667年～730年) 唐代文学家，诗人，政治家。字道济，一字说之。原籍范阳（今河北涿县），世居河东（今山西永济），徙家洛阳。",
    "id": 149,
    "image": "https://raw.githubusercontent.com/hujiaweibujidao/poetry/master/image/image_149.jpg",
    "name": "张说",
    "star": 0
  },
  "star": 1,
  "tags": []
}