{
  "content": "忆昔游京华，自言生羽翼。怀书访知己，末路空相识。 \n许国不成名，还家有惭色。托身从畎亩，浪迹初自得。 \n雨泽感天时，耕耘忘帝力。同人洛阳至，问我睢水北。 \n遂尔款津涯，净然见胸臆。高谈悬物象，逸韵投翰墨。 \n别岸迥无垠，海鹤鸣不息。梁城多古意，携手共凄恻。 \n怀贤想邹枚，登高思荆棘。世情恶疵贱，之子怜孤直。 \n酬赠感并深，离忧岂终极。",
  "dynasty": "唐代",
  "id": 10173,
  "name": "酬庞十兵曹",
  "poet": {
    "desc": "高适是我国唐代著名的边塞诗人，世称“高常侍”。 作品收录于《高常侍集》。高适与岑参并称“高岑”，其诗作笔力雄健，气势奔放，洋溢着盛唐时期所特有的奋发进取、蓬勃向上的时代精神。",
    "id": 227,
    "image": "https://raw.githubusercontent.com/hujiaweibujidao/poetry/master/image/image_227.jpg",
    "name": "高适",
    "star": 0
  },
  "star": 1,
  "tags": []
}