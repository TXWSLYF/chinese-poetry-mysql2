{
  "content": "微云拂斜月，万籁声沈。凉露暗坠桐阴。蛾眉乞得天孙巧，＿＿楼上穿针。佳期鹊相误，到年时此夕，欢浅愁深。人间儿女，说风流、直到如今。 \n河汉几曾风浪，因景物牵情，自是人心。长记秋庭往事，钿花翦翠，钗股分金。道人无著，正萧然、竹枕＿衾。梦回时，天淡星稀，闲弄一曲瑶琴。",
  "dynasty": "宋代",
  "id": 61314,
  "name": "夜飞鹊（七夕和方时父韵）",
  "poet": {
    "desc": "赵以夫（一一八九～一二五六），字用父，号虚斋。居长乐（今属福建）。宁宗嘉定十年（一二一七）进士。知监利县。理宗端平初知漳州。嘉熙初以枢密都丞旨兼国史院编修官（《南宋馆阁续录》卷九）。二年，知庆元府兼沿海制置副使，四年，复除枢密都承旨（《宝庆四明志》卷一）淳祐五年（一二四五），出知建康府，七年，知平江府（《南宋制抚年表》卷上）。以资政殿学士致仕。宝祐四年卒，年六十八。事见《后村大全集》卷一四二《虚斋资政赵公神道碑》。",
    "id": 502,
    "name": "赵以夫",
    "star": 0
  },
  "star": 1,
  "tags": []
}