{
  "content": "扰扰贪生人，几何不夭阏。遑遑爱名人，几何能贵达。 \n伊余信多幸，拖紫垂白发。身为三品官，年已五十八。 \n筋骸虽早衰，尚未苦羸惙。资产虽不丰，亦不甚贫竭。 \n登山力犹在，遇酒兴时发。无事日月长，不羁天地阔。 \n安身有处所，适意无时节。解带松下风，抱琴池上月。 \n人间所重者，相印将军钺。谋虑系安危，威权主生杀。 \n焦心一身苦，炙手旁人热。未必方寸间，得如吾快活。 \n日出起盥栉，振衣入道场。寂然无他念，但对一炉香。 \n日高始就食，食亦非膏粱。精粗随所有，亦足饱充肠。 \n日午脱巾簪，燕息窗下床。清风飒然至，卧可致羲皇。 \n日西引杖屦，散步游林塘。或饮茶一醆，或吟诗一章。 \n日入多不食，有时唯命觞。何以送闲夜，一曲秋霓裳。 \n一日分五时，作息率有常。自喜老后健，不嫌闲中忙。 \n是非一以贯，身世交相忘。若问此何许，此是无何乡。",
  "dynasty": "唐代",
  "id": 22682,
  "name": "偶作二首",
  "poet": {
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。",
    "id": 665,
    "image": "https://raw.githubusercontent.com/hujiaweibujidao/poetry/master/image/image_665.jpg",
    "name": "白居易",
    "star": 0
  },
  "star": 1,
  "tags": []
}