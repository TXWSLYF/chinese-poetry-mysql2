{
  "content": "百草让为灵，功先百草成。甘传天下口，贵占火前名。 \n出处春无雁，收时谷有莺。封题从泽国，贡献入秦京。 \n嗅觉精新极，尝知骨自轻。研通天柱响，摘绕蜀山明。 \n赋客秋吟起，禅师昼卧惊。角开香满室，炉动绿凝铛。 \n晚忆凉泉对，闲思异果平。松黄干旋泛，云母滑随倾。 \n颇贵高人寄，尤宜别匮盛。曾寻修事法，妙尽陆先生。",
  "dynasty": "唐代",
  "id": 44991,
  "name": "咏茶十二韵",
  "poet": {
    "desc": "齐己（863年—937年）出家前俗名胡德生，晚年自号衡岳沙门，湖南长沙宁乡县祖塔乡人，唐朝晚期著名诗僧。",
    "id": 2,
    "image": "https://raw.githubusercontent.com/hujiaweibujidao/poetry/master/image/image_2.jpg",
    "name": "齐己",
    "star": 0
  },
  "star": 16,
  "tags": []
}