{
  "content": "琼树凌霜雪，葱茜如芳春。英贤虽出守，本自玉阶人。 \n宿昔陪郎署，出入仰清尘。孰云俱列郡，比德岂为邻。 \n风雨飘海气，清凉悦心神。重门深夏昼，赋诗延众宾。 \n方以岁月旧，每蒙君子亲。继作郡斋什，远赠荆山珍。 \n高闲庶务理，游眺景物新。朋友亦远集，燕酌在佳辰。 \n始唱已惭拙，将酬益难伸。濡毫意黾勉，一用写悁勤。",
  "dynasty": "唐代",
  "id": 8815,
  "name": "酬刘侍郎使君（刘太真）",
  "poet": {
    "desc": "韦应物（737～792），中国唐代诗人。汉族，长安(今陕西西安)人。今传有10卷本《韦江州集》、两卷本《韦苏州诗集》、10卷本《韦苏州集》。散文仅存一篇。因出任过苏州刺史，世称“韦苏州”。诗风恬淡高远，以善于写景和描写隐逸生活著称。",
    "id": 564,
    "image": "https://raw.githubusercontent.com/hujiaweibujidao/poetry/master/image/image_564.jpg",
    "name": "韦应物",
    "star": 0
  },
  "star": 1,
  "tags": []
}