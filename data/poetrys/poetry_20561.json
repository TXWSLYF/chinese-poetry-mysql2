{
  "content": "楚俗不爱力，费力为竞舟。买舟俟一竞，竞敛贫者赇。 \n年年四五月，茧实麦小秋。积水堰堤坏，拔秧蒲稗稠。 \n此时集丁壮，习竞南亩头。朝饮村社酒，暮椎邻舍牛。 \n祭船如祭祖，习竞如习雠。连延数十日，作业不复忧。 \n君侯馔良吉，会客陈膳羞。画鹢四来合，大竞长江流。 \n建标明取舍，胜负死生求。一时欢呼罢，三月农事休。 \n岳阳贤刺史，念此为俗疣。习俗难尽去，聊用去其尤。 \n百船不留一，一竞不滞留。自为里中戏，我亦不寓游。 \n吾闻管仲教，沐树惩堕游。节此淫竞俗，得为良政不。 \n我来歌此事，非独歌此州。此事数州有，亦欲闻数州。",
  "dynasty": "唐代",
  "id": 20561,
  "name": "竞舟",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 1,
  "tags": []
}