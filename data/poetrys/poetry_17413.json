{
  "content": "玄冥怒含风，群物戒严节。空山顽石破，幽涧层冰裂。 \n题诗金华彦，接武丹霄烈。旷怀玉京云，孤唱粉垣雪。 \n穷阴总凝沍，正气直肃杀。天狼看坠地，霜兔敢拒穴。 \n悠然蓬蒿士，亦得奉朝谒。羸骖苦迟迟，单仆怨切切。 \n端闱仙阶邃，广陌冻桥滑。旭日鸳鹭行，瑞烟芙蓉阙。 \n司寒申郑重，成岁在凛冽。谢监逢酒时，袁生闭门月。 \n渐思霜霰减，欲报阳和发。谁家挟纩心，何地当垆热。 \n惨舒能一改，恭听远者说。",
  "dynasty": "唐代",
  "id": 17413,
  "name": "奉酬窦郎中早入省苦寒见寄",
  "poet": {
    "desc": "唐代诗人。字景山，后改名巨济。河中（治所今山西永济）人。贞元五年(789)进士。初为张弘靖从事，由秘书郎擢太常博士，迁虞部员外郎。出为凤翔少尹，复召授国子司业。长庆四年(824)，辞官退休，执政请以为河中少尹，食其禄终身。关于杨巨源生年，据方崧卿《韩集举正》考订。韩愈《送杨少尹序》作于长庆四年（824），序中述及杨有“年满七十”、“去归其乡”语。由此推断，杨当生于755年，卒年不详。",
    "id": 771,
    "name": "杨巨源",
    "star": 0
  },
  "star": 1,
  "tags": []
}