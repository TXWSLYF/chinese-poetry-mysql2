{
  "content": "夜锁重门昼亦监，眼波娇利瘦岩岩。 \n偏怜不怕傍人笑，自把春罗等舞衫。 \n龙麝薰多骨亦香，因经寒食好风光。 \n何人画得天生态，枕破施朱隔宿妆。 \n滴滴春霖透荔枝，笔题笺动手中垂。 \n天阴不得君王召，嚬著青蛾作小诗。 \n钿合重盛绣结深，昭阳初幸赐同心。 \n君知一夜恩多少，明日宣教放德音。 \n退红香汗湿轻纱，高卷蚊厨独卧斜。 \n娇泪半垂珠不破，恨君瞋折后庭花。 \n取次衣裳尽带珠，别添龙脑裛罗襦。 \n年来寄与乡中伴，杀尽春蚕税亦无。 \n画烛烧兰暖复迷，殿帏深密下银泥。 \n开门欲作侵晨散，已是明朝日向西。 \n楼台重叠满天云，殷殷鸣鼍世上闻。 \n此日杨花初似雪，女儿弦管弄参军。 \n冠剪黄绡帔紫罗，薄施铅粉画青娥。 \n因将素手夸纤巧，从此椒房宠更多。 \n身是三千第一名，内家丛里独分明。 \n芙蓉殿上中元日，水拍银台弄化生。",
  "dynasty": "唐代",
  "id": 30784,
  "name": "吴姬十首",
  "poet": {
    "desc": "薛能(817？-880？）晚唐著名诗人。《郡斋读书志》、《唐诗纪事》、《唐诗品汇》、《唐才子传》均载：“能，字太拙，汾州人(今山西汾阳一带)。”仕宦显达，官至工部尚书。时人称其“诗古赋纵横，令人畏后生”。唐人交游之风盛行。薛能一生仕宦他乡，游历众多地方，诗多寄送赠答、游历登临之作。晚唐一些著名诗人多与有诗与其唱和。",
    "id": 947,
    "name": "薛能",
    "star": 0
  },
  "star": 1,
  "tags": []
}