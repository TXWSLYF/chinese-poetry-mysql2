{
  "content": "丛鬓愁眉时势新，初笄绝代北方人。 \n一颦一笑千金重，肯似成都夜失身。 \n乍听丝声似竹声，又疑丹穴九雏惊。 \n金波露洗净于昼，寂寞不堪深夜情。 \n琥珀尊开月映帘，调弦理曲指纤纤。 \n含羞敛态劝君住，更奏新声刮骨盐。 \n乳燕双飞莺乱啼，百花如绣照深闺。 \n新妆对镜知无比，微笑时时出瓠犀。 \n巫山云雨洛川神，珠襻香腰稳称身。 \n惆怅妆成君不见，含情起立问傍人。",
  "dynasty": "唐代",
  "id": 17217,
  "name": "杂兴五首",
  "poet": {
    "desc": "权德舆，唐代文学家。字载之。天水略阳（今甘肃秦安）人。后徙润州丹徒（今江苏镇江）。德宗时，召为太常博士，改左补阙，迁起居舍人、知制诰，进中书舍人。宪宗时，拜礼部尚书、同中书门下平章事，后徙刑部尚书，复以检校吏部尚书出为山南西道节度使。卒谥文，后人称为权文公。",
    "id": 603,
    "image": "https://raw.githubusercontent.com/hujiaweibujidao/poetry/master/image/image_603.jpg",
    "name": "权德舆",
    "star": 0
  },
  "star": 2,
  "tags": []
}