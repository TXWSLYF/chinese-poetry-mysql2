{
  "content": "主人昔专城，城南起高亭。贵与宾客游，工者夜不宁。 \n酒食宴圃人，栽接望早成。经年使家僮，远道求异英。 \n郡中暂闲暇，绕树引诸生。开泉浴山禽，为爱山中声。 \n世间事难保，一日各徂征。死生不相及，花落实方荣。 \n我来至此中，守吏非本名。重君昔为主，相与下马行。 \n旧岛日日摧，池水不复清。岂无后人赏，所贵手自营。 \n浇酒向所思，风起如有灵。此去不重来，重来伤我形。",
  "dynasty": "唐代",
  "id": 15701,
  "name": "主人故亭",
  "poet": {
    "desc": "王建(约767年—约830年)：字仲初，生于颍川(今河南许昌)，唐朝诗人。其著作，《新唐书·艺文志》、《郡斋读书志》、《直斋书录解题》等皆作10卷，《崇文总目》作2卷。",
    "id": 482,
    "image": "https://raw.githubusercontent.com/hujiaweibujidao/poetry/master/image/image_482.jpg",
    "name": "王建",
    "star": 0
  },
  "star": 1,
  "tags": []
}