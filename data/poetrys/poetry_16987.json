{
  "content": "良牧闲无事，层台思眇然。六条萦印绶，三晋辨山川。 \n洗嫧讴谣合，开襟眺听偏。秋光连大卤，霁景下新田。 \n叶落径庭树，人归曲沃烟。武符颁美化，亥字访疑年。 \n经术推多识，卿曹亦累迁。斋祠常并冕，官品每差肩。 \n接部青丝骑，裁诗白露天。知音愧相访，商洛正闲眠。",
  "dynasty": "唐代",
  "id": 16987,
  "name": "酬冯绛州早秋绛台感怀见寄",
  "poet": {
    "desc": "权德舆，唐代文学家。字载之。天水略阳（今甘肃秦安）人。后徙润州丹徒（今江苏镇江）。德宗时，召为太常博士，改左补阙，迁起居舍人、知制诰，进中书舍人。宪宗时，拜礼部尚书、同中书门下平章事，后徙刑部尚书，复以检校吏部尚书出为山南西道节度使。卒谥文，后人称为权文公。",
    "id": 603,
    "image": "https://raw.githubusercontent.com/hujiaweibujidao/poetry/master/image/image_603.jpg",
    "name": "权德舆",
    "star": 0
  },
  "star": 1,
  "tags": []
}