{
  "content": "皇祖有训。\n民可近。\n不可下。\n民惟邦本。\n本固邦宁。\n予视天下愚夫愚妇。\n一能胜予。\n怨岂在明。\n不见是图。\n予临兆民。\n懔乎若朽索之驭六马。\n为人上者。\n奈何不敬。\n训有之。\n内作色荒。\n外作禽荒。\n甘酒嗜音。\n峻宇雕墙。\n有一于此。\n未或不亡。\n惟彼陶唐。\n有此冀方。\n今失厥道。\n乱其纪纲。\n乃底灭亡。\n明明我祖。\n万邦之君。\n有典有则。\n贻厥子孙。\n关石和钧。\n王府则有。\n荒坠厥绪。\n覆宗绝祀。\n呜呼曷归。\n予怀之悲。\n万姓仇予。\n予将畴依。\n郁陶乎予心。\n颜厚有忸怩。\n弗慎厥德。\n虽悔可追。",
  "dynasty": "先秦",
  "id": 47721,
  "name": "五子歌",
  "poet": {
    "id": 0,
    "name": "佚名",
    "star": 0
  },
  "star": 3,
  "tags": []
}