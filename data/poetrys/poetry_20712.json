{
  "content": "忆昔凤翔城，龆年是事荣。理家烦伯舅，相宅尽吾兄。 \n诗律蒙亲授，朋游忝自迎。题头筠管缦，教射角弓騂. \n矮马驼騣bi，牦牛兽面缨。对谈依赳赳，送客步盈盈。 \n米碗诸贤让，蠡杯大户倾。一船席外语，三榼拍心精。 \n传盏加分数，横波掷目成。华奴歌淅淅，媚子舞卿卿。 \n斗设狂为好，谁忧饮败名。屠过隐朱亥，楼梦古秦嬴。 \n环坐唯便草，投盘暂废觥。春郊才烂熳，夕鼓已砰轰。 \n荏苒移灰琯，喧阗倦塞兵。糟浆闻渐足，书剑讶无成。 \n抵璧惭虚弃，弹珠觉用轻。遂笼云际鹤，来狎谷中莺。 \n学问攻方苦，篇章兴太清。囊疏萤易透，锥钝股多坑。 \n笔阵戈矛合，文房栋桷撑。豆萁才敏俊，羽猎正峥嵘。 \n岐下寻时别，京师触处行。醉眠街北庙，闲绕宅南营。 \n柳爱凌寒软，梅怜上番惊。观松青黛笠，栏药紫霞英。 \n尽日听僧讲，通宵咏月明。正耽幽趣乐，旋被宦途萦。 \n吏晋资材枉，留秦岁序更。我髯黳数寸，君发白千茎。 \n芸阁怀铅暇，姑峰带雪晴。何由身倚玉，空睹翰飞琼。 \n世道难于剑，谗言巧似笙。但憎心可转，不解跽如擎。 \n始效神羊触，俄随旅雁征。孤芳安可驻，五鼎几时烹。 \n潦倒沉泥滓，欹危践矫衡。登楼王粲望，落帽孟嘉情。 \n巫峡连天水，章台塞路荆。雨摧渔火焰，风引竹枝声。 \n分作屯之蹇，那知困亦亨。官曹三语掾，国器万寻桢。 \n逸杰雄姿迥，皇王雅论评。蕙依潜可习，云合定谁令。 \n原燎逢冰井，鸿流值木罂。智囊推有在，勇爵敢徒争。 \n迅拔看鹏举，高音侍鹤鸣。所期人拭目，焉肯自佯盲。 \n铅钝丁宁淬，芜荒展转耕。穷通须豹变，撄搏笑狼狞。 \n愧捧芝兰赠，还披肺腑呈。此生如未死，未拟变平生。",
  "dynasty": "唐代",
  "id": 20712,
  "name": "答姨兄胡灵之见寄五十韵",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 1,
  "tags": []
}