{
  "content": "遣兴\n春\n云鬟雾鬓秋千院，翠袖缃裙鼓吹船，锦屏花帐六桥边。真阆苑，人醉杏花天。\n夏\n金杯冷酌琼花酿，玉笋冰调荔子浆，洛神西子斗浓妆。移画舫，来趁芰荷香。\n秋\n青霄霜降枫林醉，白雁风来木叶飞，登临欢酌菊花杯。图画里，何必醉东篱。\n离情\n云悭雨涩欢娱俭，雁杳鱼沉郁闷添，旧愁新恨上眉尖。淹泪脸，谁问苦恹恹。\n秋夜闺思\n凄惶泪湿鸳鸯枕，惨淡香消翡翠衾，恼人休自怅蛩吟。惊夜寝，邻院捣寒砧。\n秋闺思\n庭槐破梦秋风撼，妾泪聊珠夜雨搀，朝云无计出湘潭。休问俺，司马泪青衫。\n春闺思\n蜂蝶困歇梨花梦，莺燕飞迎柳絮风，强移莲步出帘栊。心绪冗，羞见落花红。\n相思\n你残花态那衣叩，咱减腰围攒带钩，这般情绪几时休。思配偶，争奈不自由。\n又\n鸳鸯作对关前世，翡翠成双约后期，无缘难得做夫妻。除梦里，惊觉各东西。\n妓家\n无钱难解双生闷，有钞能驱倩女魂，粉营花寨紧关门。咱受窘，披撇见钱亲。\n又\n沾花惹草沙中俏，傅粉施朱笑里刀，劝君莫惜野花娇。零落了，结果许由瓢。\n闺情\n鸳鸯失配谁惊散，燕子无双飞兴阑，妆楼便当望夫山。凝泪眼，无语凭栏干。\n闺怨\n当时欢喜言盟誓，今日瓓珊说是非，世间你是负心贼。休卖嘴，暗有鬼神知。\n寻乐\n湖山遣兴还诗债，杖屦寻芳释闷怀，村醪满酌劝吾侪。杯莫侧，听唱喜春来。\n咏雪梅\n魂来纸帐香先到，花放冰梢雪未消，浩然驴背霸陵桥。风势恶，休笑子猷乔。\n未遂\n功名希望何时就，书剑飘零甚日休，算来著甚可消愁。除是酒，醉倚仲宣楼。\n隐居\n牧牛枉叹白石烂，垂钓休嗟渭水寒，云深虎豹九重关。非是懒，无意近长安。\n江村即事\n女儿收网临江哆，稚子垂钩靠岸沙，笛声惊雁出蒹葭。清淡煞，衰柳缆鱼槎。\n阅世\n佳章软语醒时和，白雪阳春醉后歌，簪花饮酒且婆娑。开闷锁，闲看恶风波。\n赏春\n桃花扇影香风软，杨柳楼心夜月圆，繁弦急管送歌筵。杯量浅，烂醉玉人边。\n感怀\n溪边倦客停兰棹，楼上何人品玉箫，哀声幽怨满江皋。声渐悄，遣我闷无聊。\n离愁\n奴因寄恨招灾祸，他为寻芳中网罗，柳嫌花妒百千合。成间阔，教俺怎存活。",
  "dynasty": "元代",
  "id": 69476,
  "name": "【中吕】喜春来_遣兴春云鬟",
  "poet": {
    "desc": "曾瑞（生卒年不详）， 元代散曲作家。字瑞卿，自号褐夫。大兴（今北京市大兴区）人。因喜江浙人才风物而移家南方。《录鬼簿》记他“临终之日，诣门吊者以千数”，可知他当时已有盛名。由于志不屈物，不解趋附奉承，所以终身不仕，优游市井，赖江淮一带熟人馈赠为生。善绘画，能作隐语小曲，散曲集有《诗酒馀音》行于当世，今佚。",
    "id": 1009,
    "name": "曾瑞",
    "star": 0
  },
  "star": 3,
  "tags": []
}