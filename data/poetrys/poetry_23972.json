{
  "content": "燕违戊巳鹊避岁，兹事因何羽族知。 \n疑有凤凰颁鸟历，一时一日不参差。 \n水中科斗长成蛙，林下桑虫老作蛾。 \n蛙跳蛾舞仰头笑，焉用鹍鹏鳞羽多。 \n江鱼群从称妻妾，塞雁联行号弟兄。 \n但恐世间真眷属，亲疏亦是强为名。 \n蚕老茧成不庇身，蜂饥蜜熟属他人。 \n须知年老忧家者，恐是二虫虚苦辛。 \n阿阁鹓鸾田舍乌，妍蚩贵贱两悬殊。 \n如何闭向深笼里，一种摧颓触四隅。 \n兽中刀枪多怒吼，鸟遭罗弋尽哀鸣。 \n羔羊口在缘何事，暗死屠门无一声。 \n蟭螟杀敌蚊巢上，蛮触交争蜗角中。 \n应是诸天观下界，一微尘内斗英雄。 \n蟏蛸网上罥蜉蝣，反覆相持死始休。 \n何异浮生临老日，一弹指顷报恩雠。 \n蚁王化饭为臣妾，蜾母偷虫作子孙。 \n彼此假名非本物，其间何怨复何恩。 \n豆苗鹿嚼解乌毒，艾叶雀衔夺燕巢。 \n鸟兽不曾看本草，谙知药性是谁教。 \n一鼠得仙生羽翼，众鼠相看有羡色。 \n岂知飞上未半空，已作乌鸢口中食。 \n鹅乳养雏遗在水，鱼心想子变成鳞。 \n细微幽隐何穷事，知者唯应是圣人。",
  "dynasty": "唐代",
  "id": 23972,
  "name": "禽虫十二章",
  "poet": {
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。",
    "id": 665,
    "image": "https://raw.githubusercontent.com/hujiaweibujidao/poetry/master/image/image_665.jpg",
    "name": "白居易",
    "star": 0
  },
  "star": 1,
  "tags": []
}