{
  "content": "春愁南陌，故国音书隔。细雨霏霏梨花白，燕拂画帘金额¤ \n尽日相望王孙，尘满衣上泪痕。谁向桥边吹笛， \n驻马西望销魂。 \n野花芳草，寂寞关山道。柳吐金丝莺语早，惆怅香闺暗老¤ \n罗带悔结同心，独凭朱阑思深。梦觉半床斜月， \n小窗风触鸣琴。 \n何处游女，蜀国多云雨。云解有情花解语，窣地绣罗金缕¤ \n妆成不整金钿，含羞待月秋千。住在绿槐阴里， \n门临春水桥边。 \n莺啼残月，绣阁香灯灭。门外马嘶郎欲别，正是落花时节¤ \n妆成不画蛾眉，含愁独倚金扉。去路香尘莫扫， \n扫即郎去归迟。 \n琐窗春暮，满地梨花雨。君不归来情又去，红泪散沾金缕¤ \n梦魂飞断烟波，伤心不奈春何。空把金针独坐， \n鸳鸯愁绣双窠。 \n绿杨春雨，金线飘千缕。花拆香枝黄鹂语，玉勒雕鞍何处¤ \n碧窗望断燕鸿，翠帘睡眼溟濛。宝瑟谁家弹罢， \n含悲斜倚屏风。",
  "dynasty": "唐代",
  "id": 47140,
  "name": "清平乐",
  "poet": {
    "desc": "韦庄（约836年─910年），字端己，杜陵（今中国陕西省西安市附近）人，诗人韦应物的四代孙，唐朝花间派词人，词风清丽，有《浣花词》流传。曾任前蜀宰相，谥文靖。",
    "id": 622,
    "image": "https://raw.githubusercontent.com/hujiaweibujidao/poetry/master/image/image_622.jpg",
    "name": "韦庄",
    "star": 0
  },
  "star": 2,
  "tags": []
}