{
  "content": "江都昔丧乱，阙下多构兵。豺虎恣吞噬，干戈日纵横。 \n逆徒自外至，半夜开重城。膏血浸宫殿，刀枪倚檐楹。 \n今知从逆者，乃是公与卿。白刃污黄屋，邦家遂因倾。 \n疾风知劲草，世乱识忠臣。哀哀独孤公，临死乃结缨。 \n天地既板荡，云雷时未亨。今者二百载，幽怀犹未平。 \n山河风月古，陵寝露烟青。君子秉祖德，方垂忠烈名。 \n华轩一惠顾，土室以为荣。丈夫立志操，存没感其情。 \n求义若可托，谁能抱幽贞。 \n皇天昔降祸，隋室若缀旒。患难在双阙，干戈连九州。 \n出门皆凶竖，所向多逆谋。白日忽然暮，颓波不可收。 \n望夷既结衅，宗社亦贻羞。温室兵始合，宫闱血已流。 \n悯哉吹箫子，悲啼下凤楼。霜刃徒见逼，玉笄不可求。 \n罗襦遗侍者，粉黛成仇雠。邦国已沦覆，馀生誓不留。 \n英英将军祖，独以社稷忧。丹血溅黼扆，丰肌染戈矛。 \n今来见禾黍，尽日悲宗周。玉树已寂寞，泉台千万秋。 \n感兹一顾重，愿以死节酬。幽显傥不昧，终焉契绸缪。 \n\n平阳县中树，久作广陵尘。不意何郎至，黄泉重见春。 \n\n金闺久无主，罗袂坐生尘。愿作吹箫伴，同为骑凤人。 \n\n朱轩下长路，青草启孤坟。犹胜阳台上，空看朝暮云。 \n\n露草芊芊，颓茔未迁。自我居此，于今几年。与君先祖， \n畴昔恩波。死生契阔，忽此相过。谁谓佳期，寻当别离。 \n俟君之北，携手同归。 \n伊彼维扬，在天一方。驱马悠悠，忽来异乡。情通幽显， \n获此相见。义感畴昔，言存缱绻。清江桂洲，可以遨游。 \n惟子之故，不遑淹留。",
  "dynasty": "唐代",
  "id": 46028,
  "name": "与独孤穆冥会诗",
  "poet": {
    "id": 0,
    "name": "临淄县主",
    "star": 0
  },
  "star": 20,
  "tags": []
}