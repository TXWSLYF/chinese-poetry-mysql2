{
  "content": "帘卷池心小阁虚，暂凉闲步徐徐。芰荷经雨半凋疏。 \n拂堤垂柳，蝉噪夕阳馀¤ \n不语低鬟幽思远，玉钗斜坠双鱼。几回偷看寄来书。 \n离情别恨，相隔欲何如。 \n莺报帘前暖日红，玉炉残麝犹浓。起来闺思尚疏慵。 \n别愁春梦，谁解此情悰¤ \n强整娇姿临宝镜，小池一朵芙蓉。旧欢无处再寻踪。 \n更堪回顾，屏画九疑峰。",
  "dynasty": "唐代",
  "id": 47318,
  "name": "临江仙",
  "poet": {
    "desc": "李珣（855？-930？），五代词人。字德润，其祖先为波斯人。居家梓州（四川省三台）。生卒年均不详，约唐昭宗乾宁中前后在世。少有时名，所吟诗句，往往动人。妹舜弦为王衍昭仪，他尝以秀才预宾贡。又通医理，兼卖香药，可见他还不脱波斯人本色。蜀亡，遂亦不仕他姓。珣著有琼瑶集，已佚，今存词五十四首，（见《唐五代词》）多感慨之音。）",
    "id": 111,
    "name": "李珣",
    "star": 0
  },
  "star": 1,
  "tags": []
}