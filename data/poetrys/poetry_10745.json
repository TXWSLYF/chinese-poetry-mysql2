{
  "content": "人生贵是男，丈夫重天机。未达善一身，得志行所为。 \n嗟余竟轗轲，将老逢艰危。胡雏逼神器，逆节同所归。 \n河雒化为血，公侯草间啼。西京复陷没，翠盖蒙尘飞。 \n万姓悲赤子，两宫弃紫微。倏忽向二纪，奸雄多是非。 \n本朝再树立，未及贞观时。日给在军储，上官督有司。 \n高贤迫形势，岂暇相扶持。疲苶苟怀策，栖屑无所施。 \n先王实罪己，愁痛正为兹。岁月不我与，蹉跎病于斯。 \n夜看丰城气，回首蛟龙池。齿发已自料，意深陈苦词。 \n邦危坏法则，圣远益愁慕。飘飖桂水游，怅望苍梧暮。 \n潜鱼不衔钩，走鹿无反顾。皦皦幽旷心，拳拳异平素。 \n衣食相拘阂，朋知限流寓。风涛上春沙，千里侵江树。 \n逆行少吉日，时节空复度。井灶任尘埃，舟航烦数具。 \n牵缠加老病，琐细隘俗务。万古一死生，胡为足名数。 \n多忧污桃源，拙计泥铜柱。未辞炎瘴毒，摆落跋涉惧。 \n虎狼窥中原，焉得所历住。葛洪及许靖，避世常此路。 \n贤愚诚等差，自爱各驰骛。羸瘠且如何，魄夺针灸屡。 \n拥滞僮仆慵，稽留篙师怒。终当挂帆席，天意难告诉。 \n南为祝融客，勉强亲杖屦。结托老人星，罗浮展衰步。",
  "dynasty": "唐代",
  "id": 10745,
  "name": "咏怀二首",
  "poet": {
    "desc": "杜甫（712－770），字子美，自号少陵野老，世称“杜工部”、“杜少陵”等，汉族，河南府巩县（今河南省巩义市）人，唐代伟大的现实主义诗人，杜甫被世人尊为“诗圣”，其诗被称为“诗史”。杜甫与李白合称“李杜”，为了跟另外两位诗人李商隐与杜牧即“小李杜”区别开来，杜甫与李白又合称“大李杜”。他忧国忧民，人格高尚，他的约1400余首诗被保留了下来，诗艺精湛，在中国古典诗歌中备受推崇，影响深远。759-766年间曾居成都，后世有杜甫草堂纪念。",
    "id": 474,
    "image": "https://raw.githubusercontent.com/hujiaweibujidao/poetry/master/image/image_474.jpg",
    "name": "杜甫",
    "star": 0
  },
  "star": 5,
  "tags": []
}