{
  "content": "瘦郭有志气，相哀老龙钟。劝我少吟诗，俗窄难尔容。 \n一口百味别，况在醉会中。四座正当喧，片言何由通。 \n顾余昧时调，居止多疏慵。见书眼始开，闻乐耳不聪。 \n视听互相隔，一身且莫同。天疾难自医，诗癖将何攻。 \n见君如见书，语善千万重。自悲咄咄感，变作烦恼翁。 \n烦恼不可欺，古剑涩亦雄。知君方少年，少年怀古风。 \n藏书拄屋脊，不惜与凡聋。我愿拜少年，师之学崇崇。 \n从他笑为矫，矫善亦可宗。",
  "dynasty": "唐代",
  "id": 19373,
  "name": "劝善吟（醉会中赠郭行馀）",
  "poet": {
    "desc": "孟郊，(751～814)，唐代诗人。字东野。汉族，湖州武康（今浙江德清）人，祖籍平昌（今山东临邑东北），先世居洛阳（今属河南）。唐代著名诗人。现存诗歌500多首，以短篇的五言古诗最多，代表作有《游子吟》。有“诗囚”之称，又与贾岛齐名，人称“郊寒岛瘦”。元和九年，在阌乡(今河南灵宝)因病去世。张籍私谥为贞曜先生。",
    "id": 232,
    "image": "https://raw.githubusercontent.com/hujiaweibujidao/poetry/master/image/image_232.jpg",
    "name": "孟郊",
    "star": 0
  },
  "star": 1,
  "tags": []
}