{
  "content": "大梁白云起，飘飖来南洲。裴回苍梧野，十见罗浮秋。 \n鳌抃山海倾，四溟扬洪流。意欲托孤凤，从之摩天游。 \n凤苦道路难，翱翔还昆丘。不肯衔我去，哀鸣惭不周。 \n远客谢主人，明珠难暗投。拂拭倚天剑，西登岳阳楼。 \n长啸万里风，扫清胸中忧。谁念刘越石，化为绕指柔。 \n秋风吹胡霜，凋此檐下芳。折芳怨岁晚，离别凄以伤。 \n谬攀青琐贤，延我于北堂。君为长沙客，我独之夜郎。 \n劝此一杯酒，岂惟道路长。割珠两分赠，寸心贵不忘。 \n何必儿女仁，相看泪成行。",
  "dynasty": "唐代",
  "id": 8088,
  "name": "留别贾舍人至二首",
  "poet": {
    "desc": "李白（701年－762年），字太白，号青莲居士，唐朝浪漫主义诗人，被后人誉为“诗仙”。祖籍陇西成纪(待考)，出生于西域碎叶城，4岁再随父迁至剑南道绵州。李白存世诗文千余篇，有《李太白集》传世。762年病逝，享年61岁。其墓在今安徽当涂，四川江油、湖北安陆有纪念馆。",
    "id": 247,
    "image": "https://raw.githubusercontent.com/hujiaweibujidao/poetry/master/image/image_247.jpg",
    "name": "李白",
    "star": 0
  },
  "star": 4,
  "tags": []
}