{
  "content": "三千虽衣水犀珠，半夜夫差国暗屠。 \n犹有八人皆二八，独教西子占亡吴。 \n一宫花渚漾涟漪，俀堕鸦鬟出茧眉。 \n可料座中歌舞袖，便将残节拂降旗。 \n几多云榭倚青冥，越焰烧来一片平。 \n此地最应沾恨血，至今春草不匀生。 \n江色分明练绕台，战帆遥隔绮疏开。 \n波神自厌荒淫主，勾践楼船稳帖来。 \n宝袜香綦碎晓尘，乱兵谁惜似花人。 \n伯劳应是精灵使，犹向残阳泣暮春。",
  "dynasty": "唐代",
  "id": 33931,
  "name": "和袭美馆娃宫怀古五绝",
  "poet": {
    "desc": "陆龟蒙（？～公元881年），唐代农学家、文学家，字鲁望，别号天随子、江湖散人、甫里先生，江苏吴县人。曾任湖州、苏州刺史幕僚，后隐居松江甫里，编著有《甫里先生文集》等。 他的小品文主要收在《笠泽丛书》中，现实针对性强，议论也颇精切，如《野庙碑》、《记稻鼠》等。陆龟蒙与皮日休交友，世称“皮陆”，诗以写景咏物为多。",
    "id": 335,
    "image": "https://raw.githubusercontent.com/hujiaweibujidao/poetry/master/image/image_335.jpg",
    "name": "陆龟蒙",
    "star": 0
  },
  "star": 2,
  "tags": []
}