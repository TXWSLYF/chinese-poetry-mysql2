{
  "content": "增叶云中山行\n万里封侯贵，一场春梦中，破帽青鞋策短筇。逢，南山采药翁。桃花洞，白云千万重。\n访吾丘道士\n细草眠白兔，小花啼翠禽，且听松风尘绿阴。寻，洞天深又深。游仙枕，顿消名利心。\n青霞赵肃斋索赋\n酒后诗情放，水边归路差，何处青霞仙子家？沙，翠苔横古槎。竹阴下，小鱼争柳花。\n寿彦远卢使君\n胜境藏仙洞，浩歌来醉乡，菡萏开十里塘。香，卢家白玉堂。仙人仗，凤头萱草黄。\n湖上寒食\n火冷尝仙饭，酒香撒鬼钱，细雨家家杨柳烟。园，断桥西堍边。秋千倦，玉人争画船。\n环绿在上\n水冷溪鱼贵，酒香霜蟹肥，环绿亭深掩翠微。梅，落花浮王杯。山翁醉，笑随明月归。\n开玄道院\n翠崦仙云暗，素琴冰涧长，画永人闲白玉堂。尝，煮茶春水香。玄泉上，鹤飞松露凉。\n佛会\n万寿月面佛，十方云会僧。宝殿香风秋树鸣。青，莲花地上生。灵上顶，半空玉磐声。\n王国用胡琴\n雨漱窗前竹，涧流冰上泉，一缕清风动二弦。联，小山秋水篇。昭君怨，塞云黄暮天。\n题扇\n玉手银筝柱，翠涛金屈卮，正是鱼肥蟹健时。诗，醉题秋扇儿。黄华字，乱风摇柳丝。\n次韵\n出岫白云笑，入山明月愁，两字功名四十秋。羞，死封不义侯。村学究，且读书青海头。\n情\n云雨山头暗，女牛大上期，宝鼎香寒玉漏迟。推，角门花影移。鸳鸯会，莫教明月知。",
  "dynasty": "元代",
  "id": 69632,
  "name": "【南吕】金字经_增叶云中山",
  "poet": {
    "desc": "张可久（约1270～1348以后）字小山（一说名伯远，字可久，号小山）（《尧山堂外纪》）；一说名张可久肖像（林晋生作）可久，字伯远，号小山（《词综》）；又一说字仲远，号小山（《四库全书总目提要》），庆元（治所在今浙江宁波鄞县）人，元朝重要散曲家，剧作家，与乔吉并称“双壁”，与张养浩合为“二张”。",
    "id": 394,
    "image": "https://raw.githubusercontent.com/hujiaweibujidao/poetry/master/image/image_394.jpg",
    "name": "张可久",
    "star": 0
  },
  "star": 1,
  "tags": []
}