{
  "content": "幼闻无生理，常欲观此身。心迹罕兼遂，崎岖多在尘。 \n晚途归旧壑，偶与支公邻。导以微妙法，结为清净因。 \n烦恼业顿舍，山林情转殷。朝来问疑义，夕话得清真。 \n墨妙称古绝，词华惊世人。禅房闭虚静，花药连冬春。 \n平石藉琴砚，落泉洒衣巾。欲知冥灭意，朝夕海鸥驯。",
  "dynasty": "唐代",
  "id": 7255,
  "name": "还山贻湛法师",
  "poet": {
    "desc": "孟浩然（689-740），男，汉族，唐代诗人。本名不详（一说名浩），字浩然，襄州襄阳（今湖北襄阳）人，世称“孟襄阳”。浩然，少好节义，喜济人患难，工于诗。年四十游京师，唐玄宗诏咏其诗，至“不才明主弃”之语，玄宗谓：“卿自不求仕，朕未尝弃卿，奈何诬我？”因放还未仕，后隐居鹿门山，著诗二百余首。孟浩然与另一位山水田园诗人王维合称为“王孟”。",
    "id": 757,
    "image": "https://raw.githubusercontent.com/hujiaweibujidao/poetry/master/image/image_757.jpg",
    "name": "孟浩然",
    "star": 0
  },
  "star": 2,
  "tags": []
}