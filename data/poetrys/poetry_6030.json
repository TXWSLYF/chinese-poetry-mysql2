{
  "content": "九霄特立红鸾姿，万仞孤生玉树枝。刘侯致身能若此， \n天骨自然多叹美。声名播扬二十年，足下长途几千里。 \n举世皆亲丞相阁，我心独爱伊川水。脱略势利犹埃尘， \n啸傲时人而已矣。新诗数岁即文雄，上书昔召蓬莱宫。 \n明主拜官麒麟阁，光车骏马看玉童。高人往来庐山远， \n隐士往来张长公。扶南甘蔗甜如蜜，杂以荔枝龙州橘。 \n赤县繁词满剧曹，白云孤峰晖永日。朝持手板望飞鸟， \n暮诵楞伽对空室。一朝出宰汾河间，明府下车人吏闲。 \n端坐讼庭更无事，开门咫尺巫咸山。男耕女织蒙惠化， \n麦熟雉鸣长秋稼。明年九府议功时，五辟三征当在兹。 \n闻道桐乡有遗老，邑中还欲置生祠。",
  "dynasty": "唐代",
  "id": 6030,
  "name": "送刘四赴夏县",
  "poet": {
    "desc": "李颀(690-751)，汉族，东川（今四川三台）人（有争议），唐代诗人。少年时曾寓居河南登封。开元十三年进士，做过新乡县尉的小官，诗以写边塞题材为主，风格豪放，慷慨悲凉，七言歌行尤具特色。",
    "id": 671,
    "image": "https://raw.githubusercontent.com/hujiaweibujidao/poetry/master/image/image_671.jpg",
    "name": "李颀",
    "star": 0
  },
  "star": 2,
  "tags": []
}