{
  "content": "抱琴登绝壑，伐木溯清川。路极意谓尽，势回趣转绵。 \n人远草木秀，山深云景鲜。余负海峤情，自昔微尚然。 \n弥旷十馀载，今来宛仍前。未窥仙源极，独进野人船。 \n时攀乳窦憩，屡薄天窗眠。夜弦响松月，朝楫弄苔泉。 \n因冥象外理，永谢区中缘。碧潭可遗老，丹砂堪学仙。 \n莫使驰光暮，空令归鹤怜。",
  "dynasty": "唐代",
  "id": 2938,
  "name": "入崖口五渡寄李適",
  "poet": {
    "desc": "宋之问，字延清，一名少连，汉族，汾州（今山西汾阳市）人。一说虢州弘农（今河南灵宝县）人。初唐时期的著名诗人。",
    "id": 248,
    "image": "https://raw.githubusercontent.com/hujiaweibujidao/poetry/master/image/image_248.jpg",
    "name": "宋之问",
    "star": 0
  },
  "star": 1,
  "tags": []
}