{
  "content": "天地日月如等闲，卢仝四十无往还。唯有一片心脾骨， \n巉岩崒硉兀郁律。刀剑为峰崿，平地放著高如昆仑山。 \n天不容，地不受，日月不敢偷照耀。神农画八卦， \n凿破天心胸。女娲本是伏羲妇，恐天怒，捣炼五色石， \n引日月之针，五星之缕把天补。补了三日不肯归婿家， \n走向日中放老鸦。月里栽桂养虾蟆，天公发怒化龙蛇。 \n此龙此蛇得死病，神农合药救死命。天怪神农党龙蛇， \n罚神农为牛头，令载元气车。不知药中有毒药， \n药杀元气天不觉。尔来天地不神圣，日月之光无正定。 \n不知元气元不死，忽闻空中唤马异。马异若不是祥瑞， \n空中敢道不容易。昨日仝不仝，异自异，是谓大仝而小异。 \n今日仝自仝，异不异，是谓仝不往兮异不至， \n直当中兮动天地。白玉璞里斫出相思心， \n黄金矿里铸出相思泪。忽闻空中崩崖倒谷声， \n绝胜明珠千万斛，买得西施南威一双婢。此婢娇饶恼杀人， \n凝脂为肤翡翠裙，唯解画眉朱点唇。自从获得君， \n敲金摐玉凌浮云。却返顾，一双婢子何足云。 \n平生结交若少人，忆君眼前如见君。青云欲开白日没， \n天眼不见此奇骨。此骨纵横奇又奇，千岁万岁枯松枝。 \n半折半残压山谷，盘根蹙节成蛟螭。 \n忽雷霹雳卒风暴雨撼不动，欲动不动千变万化总是鳞皴皮。 \n此奇怪物不可欺。卢仝见马异文章，酌得马异胸中事。 \n风姿骨本恰如此，是不是，寄一字。",
  "dynasty": "唐代",
  "id": 20247,
  "name": "与马异结交诗",
  "poet": {
    "desc": "卢仝tóng〈形〉（约795－835） 唐代诗人，汉族，“初唐四杰”之一卢照邻的嫡系子孙。祖籍范阳（今河北省涿州市），生于河南济源市武山镇（今思礼村），早年隐少室山，自号玉川子。他刻苦读书，博览经史，工诗精文，不愿仕进。后迁居洛阳。家境贫困，仅破屋数间。但他刻苦读书，家中图书满架。仝性格狷介，颇类孟郊；但其狷介之性中更有一种雄豪之气，又近似韩愈。是韩孟诗派重要人物之一。",
    "id": 2251,
    "image": "https://raw.githubusercontent.com/hujiaweibujidao/poetry/master/image/image_2251.jpg",
    "name": "卢仝",
    "star": 0
  },
  "star": 2,
  "tags": []
}