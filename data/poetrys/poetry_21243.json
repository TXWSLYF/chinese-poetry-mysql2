{
  "content": "山木多蓊郁，兹桐独亭亭。叶重碧云片，花簇紫霞英。 \n是时三月天，春暖山雨晴。夜色向月浅，暗香随风轻。 \n行者多商贾，居者悉黎氓。无人解赏爱，有客独屏营。 \n手攀花枝立，足蹋花影行。生怜不得所，死欲扬其声。 \n截为天子琴，刻作古人形。云待我成器，荐之于穆清。 \n诚是君子心，恐非草木情。胡为爱其华，而反伤其生。 \n老龟被刳肠，不如无神灵。雄鸡自断尾，不愿为牺牲。 \n况此好颜色，花紫叶青青。宜遂天地性，忍加刀斧刑。 \n我思五丁力，拔入九重城。当君正殿栽，花叶生光晶。 \n上对月中桂，下覆阶前蓂.泛拂香炉烟，隐映斧藻屏。 \n为君布绿阴，当暑荫轩楹。沉沉绿满地，桃李不敢争。 \n为君发清韵，风来如叩琼。泠泠声满耳，郑卫不足听。 \n受君封植力，不独吐芬馨。助君行春令，开花应晴明。 \n受君雨露恩，不独含芳荣。戒君无戏言，翦叶封弟兄。 \n受君岁月功，不独资生成。为君长高枝，凤凰上头鸣。 \n一鸣君万岁，寿如山不倾。再鸣万人泰，泰阶为之平。 \n如何有此用，幽滞在岩坰.岁月不尔驻，孤芳坐凋零。 \n请向桐枝上，为余题姓名。待余有势力，移尔献丹庭。",
  "dynasty": "唐代",
  "id": 21243,
  "name": "和答诗十首。答桐花",
  "poet": {
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。",
    "id": 665,
    "image": "https://raw.githubusercontent.com/hujiaweibujidao/poetry/master/image/image_665.jpg",
    "name": "白居易",
    "star": 0
  },
  "star": 1,
  "tags": []
}