{
  "content": "昔我去草堂，蛮夷塞成都。今我归草堂，成都适无虞。 \n请陈初乱时，反复乃须臾。大将赴朝廷，群小起异图。 \n中宵斩白马，盟歃气已粗。西取邛南兵，北断剑阁隅。 \n布衣数十人，亦拥专城居。其势不两大，始闻蕃汉殊。 \n西卒却倒戈，贼臣互相诛。焉知肘腋祸，自及枭獍徒。 \n义士皆痛愤，纪纲乱相逾。一国实三公，万人欲为鱼。 \n唱和作威福，孰肯辨无辜。眼前列杻械，背后吹笙竽。 \n谈笑行杀戮，溅血满长衢。到今用钺地，风雨闻号呼。 \n鬼妾与鬼马，色悲充尔娱。国家法令在，此又足惊吁。 \n贱子且奔走，三年望东吴。弧矢暗江海，难为游五湖。 \n不忍竟舍此，复来薙榛芜。入门四松在，步屟万竹疏。 \n旧犬喜我归，低徊入衣裾。邻舍喜我归，酤酒携胡芦。 \n大官喜我来，遣骑问所须。城郭喜我来，宾客隘村墟。 \n天下尚未宁，健儿胜腐儒。飘摇风尘际，何地置老夫。 \n于时见疣赘，骨髓幸未枯。饮啄愧残生，食薇不敢馀。",
  "dynasty": "唐代",
  "id": 10627,
  "name": "草堂",
  "poet": {
    "desc": "杜甫（712－770），字子美，自号少陵野老，世称“杜工部”、“杜少陵”等，汉族，河南府巩县（今河南省巩义市）人，唐代伟大的现实主义诗人，杜甫被世人尊为“诗圣”，其诗被称为“诗史”。杜甫与李白合称“李杜”，为了跟另外两位诗人李商隐与杜牧即“小李杜”区别开来，杜甫与李白又合称“大李杜”。他忧国忧民，人格高尚，他的约1400余首诗被保留了下来，诗艺精湛，在中国古典诗歌中备受推崇，影响深远。759-766年间曾居成都，后世有杜甫草堂纪念。",
    "id": 474,
    "image": "https://raw.githubusercontent.com/hujiaweibujidao/poetry/master/image/image_474.jpg",
    "name": "杜甫",
    "star": 0
  },
  "star": 1,
  "tags": []
}