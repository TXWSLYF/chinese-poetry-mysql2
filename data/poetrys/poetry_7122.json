{
  "content": "骄虏乘秋下蓟门，阴山日夕烟尘昏。三军疲马力已尽， \n百战残兵功未论。阵云泱漭屯塞北，羽书纷纷来不息。 \n孤城望处增断肠，折剑看时可沾臆。元戎日夕且歌舞， \n不念关山久辛苦。自矜倚剑气凌云，却笑闻笳泪如雨。 \n万里飘飖空此身，十年征战老胡尘。赤心报国无片赏， \n白首还家有几人。朔风萧萧动枯草，旌旗猎猎榆关道。 \n汉月何曾照客心，胡笳只解催人老。军前仍欲破重围， \n闺里犹应愁未归。小妇十年啼夜织，行人九月忆寒衣。 \n饮马滹河晚更清，行吹羌笛远归营。只恨汉家多苦战， \n徒遗金镞满长城。",
  "dynasty": "唐代",
  "id": 7122,
  "name": "疲兵篇",
  "poet": {
    "desc": "刘长卿(约726 — 约786)，字文房，汉族，宣城（今属安徽）人，唐代诗人。后迁居洛阳，河间（今属河北）为其郡望。玄宗天宝年间进士。肃宗至德中官监察御史，后为长洲县尉，因事下狱，贬南巴尉。代宗大历中任转运使判官，知淮西、鄂岳转运留后，又被诬再贬睦州司马。德宗建中年间，官终随州刺史，世称刘随州。",
    "id": 104,
    "image": "https://raw.githubusercontent.com/hujiaweibujidao/poetry/master/image/image_104.jpg",
    "name": "刘长卿",
    "star": 0
  },
  "star": 1,
  "tags": []
}