{
  "content": "薄宦晨昏阙，尊尊义取斯。穷愁年貌改，寂历尔胡为。 \n不谄词多忤，无容礼益卑。微生尚何有，远迹固其宜。 \n思扰梁山曲，情遥越鸟枝。故园从海上，良友邈天涯。 \n云雨叹一别，川原劳载驰。上惭伯乐顾，中负叔牙知。 \n去国诚寥落，经途弊险巇.岁逢霜雪苦，林属蕙兰萎。 \n欲赠幽芳歇，行悲旧赏移。一从关作限，两见月成规。 \n苒苒穷年籥，行行尽路岐。征鞍税北渚，归帆指南垂。 \n树晚犹葱蒨，江寒尚渺瀰。土风从楚别，山水入湘奇。 \n石濑相奔触，烟林更蔽亏。层崖夹洞浦，轻舸泛澄漪。 \n松筱行皆傍，禽鱼动辄随。惜哉边地隔，不与故人窥。 \n畴昔陪鹓鹭，朝阳振羽仪。来音虽寂寞，接景每逶迤。 \n朝罢冥尘事，宾来话酒卮。邀欢逐芳草，结兴选华池。 \n及此风成叹，何时雾可披。自怜无用者，谁念有情离。 \n望美音容阔，怀贤梦想疲。因声达霄汉，持拙守东陂。",
  "dynasty": "唐代",
  "id": 2848,
  "name": "南还以诗代书赠京师旧僚",
  "poet": {
    "desc": "张九龄(678-740) : 唐开元尚书丞相，诗人。字子寿，一名博物，汉族，韶州曲江（今广东韶关市）人。长安年间进士。官至中书侍郎同中书门下平章事。后罢相，为荆州长史。诗风清淡。有《曲江集》。他是一位有胆识、有远见的著名政治家、文学家、诗人、名相。他忠耿尽职，秉公守则，直言敢谏，选贤任能，不徇私枉法，不趋炎附势，敢与恶势力作斗争，为“开元之治”作出了积极贡献。他的五言古诗，以素练质朴的语言，寄托深远的人生慨望，对扫除唐初所沿习的六朝绮靡诗风，贡献尤大。誉为“岭南第一人”。",
    "id": 691,
    "image": "https://raw.githubusercontent.com/hujiaweibujidao/poetry/master/image/image_691.jpg",
    "name": "张九龄",
    "star": 0
  },
  "star": 1,
  "tags": []
}