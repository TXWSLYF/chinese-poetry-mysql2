{
  "content": "上玄大帝降坤维，箕尾为臣副圣期。岂比赤光盈室日， \n全同白象下天时。文经武纬包三古，日角龙颜遏四夷。 \n今日降神天上会，愿将天福比须弥。 \n异香滴露降纷纷，紫电环枢照禁门。先冠百王临亿兆， \n后称十号震乾坤。羲轩之道方为道，草木沾恩始是恩。 \n今以謏才歌睿德，犹如饮海妙难论。 \n茂祉遐宣胜事并，薰风微入舜弦清。四洲不必归王化， \n一统那能计圣情。合合鼓钟膏雨滴，峨峨宫阙瑞烟横。 \n西逾昆岳东连海，谁不梯山贺圣明。 \n远人玉帛尽来归，及物天慈物物肥。春力遍时皆甲拆， \n王言闻者尽光辉。家家锦绣香醪熟，处处笙歌乳燕飞。 \n为报蜀皇勤祷祝，圣明天子古今稀。 \n积劫修来似炼金，为皇为帝万灵钦。能当浊世为清世， \n始见君心是佛心。九野黎民耕浩浩，百蛮朝骑日駸駸。 \n今朝献寿将何比，愿似庄椿一万寻。",
  "dynasty": "唐代",
  "id": 44415,
  "name": "寿春节进大蜀皇帝五首",
  "poet": {
    "desc": "贯休(823～912年),俗姓姜，字德隐，婺州兰豁（一说为江西进贤县）人，唐末五代著名画僧。7岁时投兰溪和安寺圆贞禅师出家为童侍。贯休记忆力特好，日诵《法华经》1000字，过目不忘。贯休雅好吟诗，常与僧处默隔篱论诗，或吟寻偶对，或彼此唱和，见者无不惊异。贯休受戒以后，诗名日隆，仍至于远近闻名。乾化二年(915年)终于所居，世寿89。",
    "id": 694,
    "image": "https://raw.githubusercontent.com/hujiaweibujidao/poetry/master/image/image_694.jpg",
    "name": "贯休",
    "star": 0
  },
  "star": 1,
  "tags": []
}