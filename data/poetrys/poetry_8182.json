{
  "content": "泾川三百里，若耶羞见之。锦石照碧山，两边白鹭鸶。 \n佳境千万曲，客行无歇时。上有琴高水，下有陵阳祠。 \n仙人不见我，明月空相知。问我何事来，卢敖结幽期。 \n蓬山振雄笔，绣服挥清词。江湖发秀色，草木含荣滋。 \n置酒送惠连，吾家称白眉。愧无海峤作，敢阙河梁诗。 \n见尔复几朝，俄然告将离。中流漾彩鹢，列岸丛金羁。 \n叹息苍梧凤，分栖琼树枝。清晨各飞去，飘落天南垂。 \n望极落日尽，秋深暝猿悲。寄情与流水，但有长相思。",
  "dynasty": "唐代",
  "id": 8182,
  "name": "泾川送族弟錞",
  "poet": {
    "desc": "李白（701年－762年），字太白，号青莲居士，唐朝浪漫主义诗人，被后人誉为“诗仙”。祖籍陇西成纪(待考)，出生于西域碎叶城，4岁再随父迁至剑南道绵州。李白存世诗文千余篇，有《李太白集》传世。762年病逝，享年61岁。其墓在今安徽当涂，四川江油、湖北安陆有纪念馆。",
    "id": 247,
    "image": "https://raw.githubusercontent.com/hujiaweibujidao/poetry/master/image/image_247.jpg",
    "name": "李白",
    "star": 0
  },
  "star": 1,
  "tags": []
}