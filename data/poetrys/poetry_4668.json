{
  "content": "八月凉风动高阁，千金丽人卷绡幕。已怜池上歇芳菲， \n不念君恩坐摇落。世上荣华如转蓬，朝随阡陌暮云中。 \n飞燕侍寝昭阳殿，班姬饮恨长信宫。长信宫，昭阳殿， \n春来歌舞妾自知，秋至帘栊君不见。昔时嬴女厌世纷， \n学吹凤箫乘彩云。含情转睐向萧史，千载红颜持赠君。",
  "dynasty": "唐代",
  "id": 4668,
  "name": "凤箫曲（一作古意）",
  "poet": {
    "desc": "沈佺期，字云卿，相州内黄人。善属文，尤长七言之作。擢进士第。长安中，累迁通事舍人，预修《三教珠英》，转考功郎给事中。坐交张易之，流驩州。稍迁台州录事参军。神龙中，召见，拜起居郎，修文馆直学士，历中书舍人，太子少詹事。开元初卒。建安后，讫江左，诗律屡变，至沈约、庾信，以音韵相婉附，属对精密，及佺期与宋之问，尤加靡丽。回忌声病，约句准篇，如锦绣成文，学者宗之，号为沈宋。语曰：苏李居前，沈宋比肩。集十卷，今编诗三卷。",
    "id": 494,
    "image": "https://raw.githubusercontent.com/hujiaweibujidao/poetry/master/image/image_494.jpg",
    "name": "沈佺期",
    "star": 0
  },
  "star": 2,
  "tags": []
}