{
  "content": "百龄嗟倏忽，一旦向山阿。丹桂销已尽，青松哀更多。 \n薰风虚听曲，薤露反成歌。自有藏舟处，谁怜隙驷过。 \n恻怆恒山羽，留连棣萼篇。佳城非旧日，京兆即新阡。 \n城郭三千岁，丘陵几万年。唯馀松柏垄，朝夕起寒烟。 \n短歌三献曲，长夜九泉台。此室玄扃掩，何年白日开。 \n荒郊疏古木，寒隧积陈荄.独此伤心地，松声薄暮来。",
  "dynasty": "唐代",
  "id": 3968,
  "name": "丹阳刺史挽词三首",
  "poet": {
    "desc": "骆宾王（约619—约687年）字观光，汉族，婺州义乌人（今浙江义乌）。唐初诗人，与王勃、杨炯、卢照邻合称“初唐四杰”。又与富嘉谟并称“富骆”。高宗永徽中为道王李元庆府属，历武功、长安主簿，仪凤三年，入为侍御史，因事下狱，次年遇赦，调露二年除临海丞，不得志，辞官。有集。骆宾王于武则天光宅元年，为起兵扬州反武则天的徐敬业作《代李敬业传檄天下文》，敬业败，亡命不知所之，或云被杀，或云为僧。",
    "id": 714,
    "image": "https://raw.githubusercontent.com/hujiaweibujidao/poetry/master/image/image_714.jpg",
    "name": "骆宾王",
    "star": 0
  },
  "star": 2,
  "tags": []
}