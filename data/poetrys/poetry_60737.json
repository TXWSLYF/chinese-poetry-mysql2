{
  "content": "问功名何处，算只合、付悠悠。怕僮仆揶揄，长年为客，楚尾吴头。春来故园渐好，似不应、不醉把春休。剩买蒌蒿荻笋，河豚已上渔舟。 \n人间太半足闲愁。蓑笠梦汀洲。向桃杏花边，招邀同社，秉烛来游。连台听渠拗倒，更麹生、元不厌诛求。世事翻云覆雨，满怀何止离忧。",
  "dynasty": "宋代",
  "id": 60737,
  "name": "木兰花慢（次岳总干韵）",
  "poet": {
    "desc": "黄机，字几仲（一作几叔），号竹斋。南宋婺州东阳（今属浙江）人。曾仕州郡，也是著名诗人。著有《竹斋诗余》、《霜天晓角·仪真江上夜泊》等。",
    "id": 468,
    "name": "黄机",
    "star": 0
  },
  "star": 1,
  "tags": []
}