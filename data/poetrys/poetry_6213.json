{
  "content": "直道时莫亲，起羞见谗口。舆人是非怪，西子言有咎。 \n诬善不足悲，失听一何丑。大来敢遐望，小往且虚受。 \n中夜囹圄深，初秋缧绁久。疏萤出暗草，朔风鸣衰柳。 \n河汉低在户，蟏蛸垂向牖。雁声远天末，凉气生霁后。 \n负户愁读书，剑光忿冲斗。哀哀害神理，恻恻伤慈母。 \n妻子垂涕泣，家僮日奔走。书词苦人吏，馈食劳交友。 \n寒服犹未成，繁霜渐将厚。吉凶问詹尹，倚伏信北叟。 \n鬼哭知己冤，鸟言诚所诱。诸公深惠爱，朝夕相左右。 \n束湿虽欲操，钩金庶无负。伤罗念摇翮，踠足思骧首。 \n瑾瑜颇匿瑕，邦国方含垢。眷言出深阱，永日常携手。",
  "dynasty": "唐代",
  "id": 6213,
  "name": "狱中贻姚张薛李郑柳诸公",
  "poet": {
    "desc": "储光羲（约706—763）唐代官员，润州延陵人，祖籍兖州。田园山水诗派代表诗人之一。开元十四年（726年）举进士，授冯翊县尉，转汜水、安宣、下邽等地县尉。因仕途失意，遂隐居终南山。后复出任太祝，世称储太祝，官至监察御史。安史之乱中，叛军攻陷长安，被俘，迫受伪职。乱平，自归朝廷请罪，被系下狱，有《狱中贻姚张薛李郑柳诸公》诗，后贬谪岭南。江南储氏多为光羲公后裔，尊称为“江南储氏之祖”。",
    "id": 22,
    "image": "https://raw.githubusercontent.com/hujiaweibujidao/poetry/master/image/image_22.jpg",
    "name": "储光羲",
    "star": 0
  },
  "star": 1,
  "tags": []
}