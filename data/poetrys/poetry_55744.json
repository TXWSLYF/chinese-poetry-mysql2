{
  "content": "池馆足名花，四时蔫馥。就里梅春春到速。周遭松竹，任是雪霜长绿。总堪供寿乐，翻新曲。 \n别向心田，有般奇木。依约灵椿共标目。八千换历，才当一番春复。莫辞春起处，醅浮玉。",
  "dynasty": "宋代",
  "id": 55744,
  "name": "感皇恩",
  "poet": {
    "desc": "程大昌(公元1123年─公元1195年)，字泰之，徽州休宁(今属安徽)人。南宋政治家、学者。高宗绍兴二十一年(公元1151年)进士。二十六年，除太平州教授。二十七年，召为大学正。三十年，迁秘书省正字。孝宗即位，擢著作佐郎，历国子司业兼权礼部侍郎、直学士院。",
    "id": 2055,
    "image": "https://raw.githubusercontent.com/hujiaweibujidao/poetry/master/image/image_2055.jpg",
    "name": "程大昌",
    "star": 0
  },
  "star": 1,
  "tags": []
}