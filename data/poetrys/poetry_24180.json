{
  "content": "毛仙翁，毛仙翁，容貌常如二八童。几岁头梳云鬓绿， \n无时面带桃花红。眼前人世阅沧海，肘后药成辞月宫。 \n方口秀眉编贝齿，了然炅炅双瞳子。芝椿禀气本坚强， \n龟鹤计年应不死。四海五山长独游，矜贫傲富欺王侯。 \n灵通指下砖甓化，瑞气炉中金玉流。定是烟霞列仙侣， \n暂来尘俗救危苦。紫霞妖女琼华飞，秘法虔心传付与。 \n阴功足，阴功成，羽驾何年归上清。待我休官了婚嫁， \n桃源洞里觅仙兄。",
  "dynasty": "唐代",
  "id": 24180,
  "name": "赠毛仙翁",
  "poet": {
    "desc": "张仲方，韶州始兴人。祖九皋，广州刺史、殿中监、岭南节度使。父抗，赠右仆射。仲方伯祖始兴文献公九龄，开元朝名相。仲方，贞元中进士擢第，宏辞登科，释褐集贤校理，丁母忧免。服阕，补秘书省正字，调授咸阳尉。出为邠州从事，入朝历侍御史、仓部员外郎。",
    "id": 1843,
    "name": "张仲方",
    "star": 0
  },
  "star": 1,
  "tags": []
}