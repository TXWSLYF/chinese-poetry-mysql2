{
  "content": "为物稍有香，心遭蠹虫啮。平人登太行，万万车轮折。 \n一辞桂岭猿，九泣东门月。年年孟春时，看花不如雪。 \n僻居城南隅，颜子须泣血。沉埋若九泉，谁肯开口说。 \n辛勤学机杼，坐对秋灯灭。织锦花不常，见之尽云拙。 \n自怜孤生竹，出土便有节。每听浮竞言，喉中似无舌。 \n忽然风雷至，惊起池中物。拔上青云巅，轻如一毫发。 \n珑珑金锁甲，稍稍城乌绝。名字如鸟飞，数日便到越。 \n幽兰生虽晚，幽香亦难歇。何以保此身，终身事无缺。",
  "dynasty": "唐代",
  "id": 32560,
  "name": "成名后献恩门",
  "poet": {
    "desc": "曹邺，字邺之，桂州（桂林）阳朔人，与晚唐著名诗人刘驾、聂夷中、于濆、邵谒、苏拯齐名，而以曹邺才颖最佳。",
    "id": 98,
    "image": "https://raw.githubusercontent.com/hujiaweibujidao/poetry/master/image/image_98.jpg",
    "name": "曹邺",
    "star": 0
  },
  "star": 1,
  "tags": []
}