{
  "content": "立德何亭亭，西南耸高隅。阳崖泄春意，井圃留冬芜。 \n胜引即纡道，幽行岂通衢。碧峰远相揖，清思谁言孤。 \n寺秩虽贵家，浊醪良可哺。 \n耸城架霄汉，洁宅涵絪缊。开门洛北岸，时锁嵩阳云。 \n夜高星辰大，昼长天地分。厚韵属疏语，薄名谢嚣闻。 \n兹焉有殊隔，永矣难及群。 \n宾秩已觉厚，私储常恐多。清贫聊自尔，素责将如何。 \n俭教先勉力，修襟无馀佗。良栖一枝木，灵巢片叶荷。 \n仰笑鹍鹏辈，委身拂天波。 \n疏门不掩水，洛色寒更高。晓碧流视听，夕清濯衣袍。 \n为於仁义得，未觉登陟劳。远岸雪难莫，劲枝风易号。 \n霜禽各啸侣，吾亦爱吾曹。 \n崎岖有悬步，委曲饶荒寻。远树足良木，疏巢无争禽。 \n素魄衔夕岸，绿水生晓浔。空旷伊洛视，仿佛潇湘心。 \n何必尚远异，忧劳满行襟。 \n悬途多仄足，崎圃无修畦。芳兰与宿艾，手撷心不迷。 \n品子懒读书，辕驹难服犁。虚食日相投，夸肠讵能低。 \n耻从新学游，愿将古农齐。 \n都城多耸秀，爱此高县居。伊雒绕街巷，鸳鸯飞阎闾。 \n翠景何的砾，霜飔飘空虚。突出万家表，独治二亩蔬。 \n一旬一手版，十日九手锄。 \n手锄手自勖，激劝亦已饶。畏彼梨栗儿，空资玩弄骄。 \n夜景卧难尽，昼光坐易消。治旧得新义，耕荒生嘉苗。 \n锄治苟惬适，心形俱逍遥。 \n玉蹄裂鸣水，金绶忽照门。拂拭贫士席，拜候丞相辕。 \n德疏未为高，礼至方觉尊。岂唯耀兹日，可以荣远孙。 \n如何一阳朝，独荷众瑞繁。 \n东南富水木，寂寥蔽光辉。此地足文字，及时隘骖騑. \n仄雪踏为平，涩行变如飞。令畦生气色，嘉绿新霏微。 \n天意资厚养，贤人肯相违。",
  "dynasty": "唐代",
  "id": 19499,
  "name": "立德新居",
  "poet": {
    "desc": "孟郊，(751～814)，唐代诗人。字东野。汉族，湖州武康（今浙江德清）人，祖籍平昌（今山东临邑东北），先世居洛阳（今属河南）。唐代著名诗人。现存诗歌500多首，以短篇的五言古诗最多，代表作有《游子吟》。有“诗囚”之称，又与贾岛齐名，人称“郊寒岛瘦”。元和九年，在阌乡(今河南灵宝)因病去世。张籍私谥为贞曜先生。",
    "id": 232,
    "image": "https://raw.githubusercontent.com/hujiaweibujidao/poetry/master/image/image_232.jpg",
    "name": "孟郊",
    "star": 0
  },
  "star": 2,
  "tags": []
}