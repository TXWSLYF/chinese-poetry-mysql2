{
  "content": "其一 \n\n珍重游人入画图，楼台绣错与茵铺。\n宋家万里中原土，博得钱塘十顷湖。\n\n其二\n\n画罗纨扇总如云，细草新泥簇蝶裙。\n孤愤何关儿女事，踏青争上岳王坟！\n\n其三\n\n鱼羹宋嫂六桥无，原是樊楼旧酒垆。\n宣索可怜停玉食，官家和泪话东都。\n\n其四\n\n梅花亦作黍离看，野水荒坟绕一湾。\n肠断黄金台下客，更传天语到孤山。\n\n其五\n\n珠襦玉匣出昭陵，杜宇斜阳不可听。\n千树桃花万条柳，六桥无地种冬青。\n\n",
  "dynasty": "清代",
  "id": 69335,
  "name": "西湖杂诗五首",
  "poet": {
    "desc": "黄任（1683一1768）字于莘，又字莘田，因喜藏砚，自号十砚老人、十砚翁，清代著名诗人，藏砚家，永福（今福建永泰县）人。康熙四十一年举人，官广东四会知县，罢官归，船中所载惟砚石。归里后生活清苦。工诗，以轻清流丽为时人所称，七绝尤负盛名。著有《秋江集》《香草笺》。",
    "id": 1021,
    "image": "https://raw.githubusercontent.com/hujiaweibujidao/poetry/master/image/image_1021.jpg",
    "name": "黄任",
    "star": 0
  },
  "star": 3,
  "tags": []
}