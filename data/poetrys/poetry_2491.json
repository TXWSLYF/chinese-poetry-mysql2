{
  "content": "季生昔未达，身辱功不成。髡钳为台隶，灌园变姓名。 \n幸逢滕将军，兼遇曹丘生。汉祖广招纳，一朝拜公卿。 \n百金孰云重，一诺良匪轻。廷议斩樊哙，群公寂无声。 \n处身孤且直，遭时坦而平。丈夫当如此，唯唯何足荣。 \n大汉昔云季，小人道遂振。玉帛委奄尹，斧锧婴缙绅。 \n邈哉郭先生，卷舒得其真。雍容谢朝廷，谈笑奖人伦。 \n在晦不绝俗，处乱不为亲。诸侯不得友，天子不得臣。 \n冲情甄负甑，重价折角巾。悠悠天下士，相送洛桥津。 \n谁知仙舟上，寂寂无四邻。 \n公业负奇志，交结尽才雄。良田四百顷，所食常不充。 \n一为侍御史，慷慨说何公。何公何为败，吾谋适不同。 \n仲颖恣残忍，废兴良在躬。死人如乱麻，天子如转蓬。 \n干戈及黄屋，荆棘生紫宫。郑生运其谋，将以清国戎。 \n时来命不遂，脱身归山东。凛凛千载下，穆然怀清风。 \n昔有平陵男，姓朱名阿游。直发上冲冠，壮气横三秋。 \n愿得斩马剑，先断佞臣头。天子玉槛折，将军丹血流。 \n捐生不肯拜，视死其若休。归来教乡里，童蒙远相求。 \n弟子数百人，散在十二州。三公不敢吏，五鹿何能酬。 \n名与日月悬，义与天壤俦。何必疲执戟，区区在封侯。 \n伟哉旷达士，知命固不忧。",
  "dynasty": "唐代",
  "id": 2491,
  "name": "咏史四首",
  "poet": {
    "desc": "卢照邻，初唐诗人。字升之，自号幽忧子，汉族，幽州范阳（治今河北省涿州市）人，其生卒年史无明载，卢照邻望族出身，曾为王府典签，又出任益州新都（今四川成都附近）尉，在文学上，他与王勃、杨炯、骆宾王以文词齐名，世称“王杨卢骆”，号为“初唐四杰”。有7卷本的《卢升之集》、明张燮辑注的《幽忧子集》存世。卢照邻尤工诗歌骈文，以歌行体为佳，不少佳句传颂不绝，如“得成比目何辞死，愿作鸳鸯不羡仙”等，更被后人誉为经典。",
    "id": 744,
    "image": "https://raw.githubusercontent.com/hujiaweibujidao/poetry/master/image/image_744.jpg",
    "name": "卢照邻",
    "star": 0
  },
  "star": 6,
  "tags": []
}