{
  "content": "闻君招隐地，仿佛武陵春。缉芰知还楚，披榛似避秦。 \n崩查年祀积，幽草岁时新。一谢沧浪水，安知有逸人。 \n芳晨临上月，幽赏狎中园。有蝶堪成梦，无羊可触藩。 \n忘怀南涧藻，蠲思北堂萱。坐叹华滋歇，思君谁为言。 \n林泉恣探历，风景暂裴徊。客有迁莺处，人无结驷来。 \n聚花如薄雪，沸水若轻雷。今日徒招隐，终知异凿坏。 \n俗远风尘隔，春还初服迟。林疑中散地，人似上皇时。 \n芳杜湘君曲，幽兰楚客词。山中有春草，长似寄相思。",
  "dynasty": "唐代",
  "id": 3927,
  "name": "同辛簿简仰酬思玄上人林泉四首",
  "poet": {
    "desc": "骆宾王（约619—约687年）字观光，汉族，婺州义乌人（今浙江义乌）。唐初诗人，与王勃、杨炯、卢照邻合称“初唐四杰”。又与富嘉谟并称“富骆”。高宗永徽中为道王李元庆府属，历武功、长安主簿，仪凤三年，入为侍御史，因事下狱，次年遇赦，调露二年除临海丞，不得志，辞官。有集。骆宾王于武则天光宅元年，为起兵扬州反武则天的徐敬业作《代李敬业传檄天下文》，敬业败，亡命不知所之，或云被杀，或云为僧。",
    "id": 714,
    "image": "https://raw.githubusercontent.com/hujiaweibujidao/poetry/master/image/image_714.jpg",
    "name": "骆宾王",
    "star": 0
  },
  "star": 1,
  "tags": []
}