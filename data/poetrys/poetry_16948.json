{
  "content": "养拙方去喧，深居绝人事。返耕忘帝力，乐道疏代累。 \n翛然衡茅下，便有江海意。宁知肉食尊，自觉儒衣贵。 \n烟霜当暮节，水石多幽致。三径日闲安，千峰对深邃。 \n策藜出村渡，岸帻寻古寺。月魄清夜琴，猿声警朝寐。 \n地偏芝桂长，境胜烟霞异。独鸟带晴光，疏篁净寒翠。 \n窗前风叶下，枕上溪云至。散发对农书，斋心看道记。 \n清言核名理，开卷穷精义。求誉观朵颐，危身陷芳饵。 \n纷吾守孤直，世业常恐坠。就学缉韦编，铭心对欹器。 \n元和畅万物，动植咸使遂。素履期不渝，永怀丘中志。",
  "dynasty": "唐代",
  "id": 16948,
  "name": "郊居岁暮因书所怀",
  "poet": {
    "desc": "权德舆，唐代文学家。字载之。天水略阳（今甘肃秦安）人。后徙润州丹徒（今江苏镇江）。德宗时，召为太常博士，改左补阙，迁起居舍人、知制诰，进中书舍人。宪宗时，拜礼部尚书、同中书门下平章事，后徙刑部尚书，复以检校吏部尚书出为山南西道节度使。卒谥文，后人称为权文公。",
    "id": 603,
    "image": "https://raw.githubusercontent.com/hujiaweibujidao/poetry/master/image/image_603.jpg",
    "name": "权德舆",
    "star": 0
  },
  "star": 1,
  "tags": []
}