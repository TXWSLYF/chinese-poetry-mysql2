{
  "content": "南船正东风，北船来自缓。江上相逢借问君， \n语笑未了风吹断。闻君携伎访情人，应为尚书不顾身。 \n堂上三千珠履客，瓮中百斛金陵春。恨我阻此乐， \n淹留楚江滨。月色醉远客，山花开欲然。春风狂杀人， \n一日剧三年。乘兴嫌太迟，焚却子猷船。梦见五柳枝， \n已堪挂马鞭。何日到彭泽，长歌陶令前。",
  "dynasty": "唐代",
  "id": 8033,
  "name": "寄韦南陵冰，余江上乘兴访之遇寻颜尚书笑有此赠",
  "poet": {
    "desc": "李白（701年－762年），字太白，号青莲居士，唐朝浪漫主义诗人，被后人誉为“诗仙”。祖籍陇西成纪(待考)，出生于西域碎叶城，4岁再随父迁至剑南道绵州。李白存世诗文千余篇，有《李太白集》传世。762年病逝，享年61岁。其墓在今安徽当涂，四川江油、湖北安陆有纪念馆。",
    "id": 247,
    "image": "https://raw.githubusercontent.com/hujiaweibujidao/poetry/master/image/image_247.jpg",
    "name": "李白",
    "star": 0
  },
  "star": 10,
  "tags": []
}