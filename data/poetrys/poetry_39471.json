{
  "content": "春意送残腊，春晴融小洲。蒲茸才簇岸，柳颊已遮楼。 \n便有杯觞兴，可据羁旅愁。凫鹥亦相狎，尽日戏清流。 \n清流环绿筱，清景媚虹桥。莺刷初迁羽，莎拳拟拆苗。 \n细沙擢暖岸，淑景动和飙。倍忆同袍侣，相欢倒一瓢。 \n一瓢欢自足，一日兴偏多。幽意人先赏，疏丛蝶未过。 \n知音新句苦，窥沼醉颜酡。万虑从相拟，今朝欲奈何。",
  "dynasty": "唐代",
  "id": 39471,
  "name": "早春池亭独游三首",
  "poet": {
    "id": 0,
    "name": "刘象",
    "star": 0
  },
  "star": 1,
  "tags": []
}