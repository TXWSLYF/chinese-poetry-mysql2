{
  "content": "再拜捧兄赠，拜兄珍重言。我有平生志，临别将具论。 \n十岁慕倜傥，爱白不爱昏。宁爱寒切烈，不爱旸温暾。 \n二十走猎骑，三十游海门。憎兔跳跃跃，恶鹏黑翻翻。 \n鳌钓气方壮，鹘拳心颇尊。下观狰狞辈，一扫冀不存。 \n名冠壮士籍，功酬明主恩。不然合身弃，何况身上痕。 \n金石有销烁，肺腑无寒温。分画久已定，波涛何足烦。 \n尝希苏门啸，讵厌巴树猿。瘴水徒浩浩，浮云亦轩轩。 \n长歌莫长叹，饮斛莫饮樽。生为醉乡客，死作达士魂。",
  "dynasty": "唐代",
  "id": 20654,
  "name": "酬独孤二十六送归通州",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 1,
  "tags": []
}