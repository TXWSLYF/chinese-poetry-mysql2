{
  "content": "琼蔬玉蕊。久寄清虚里。春到碧溪东，下白云、寻桃问李。弹簧吹叶，懒傍少年场，遗楚佩，觅秦箫，踏破青鞋底。 \n河桥酒熟，谁解留侬醉。两袖拂飞花，空一春、凄凉憔悴。东风误我，满帽洛阳尘，唤飞鸿，遮落日，归去烟霞外。",
  "dynasty": "宋代",
  "id": 52337,
  "name": "蓦山溪",
  "poet": {
    "desc": "朱敦儒 （1081－1159），字希真，洛阳人。历兵部郎中、临安府通判、秘书郎、都官员外郎、两浙东路提点刑狱，致仕，居嘉禾。绍兴二十九年（1159）卒。有词三卷，名《樵歌》。朱敦儒获得“词俊”之名，与“诗俊”陈与义等并称为“洛中八俊” （楼钥《跋朱岩壑鹤赋及送闾丘使君诗》）",
    "id": 723,
    "image": "https://raw.githubusercontent.com/hujiaweibujidao/poetry/master/image/image_723.jpg",
    "name": "朱敦儒",
    "star": 0
  },
  "star": 1,
  "tags": []
}