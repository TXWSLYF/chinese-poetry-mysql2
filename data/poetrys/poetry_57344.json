{
  "content": "修月三千户。拥冰轮、同游碧落，问津牛浦。上界真仙多才思，乞与瑶阶玉树。渺万里、人间何处。云叶依依分清荫，忆当时、掩映霓裳舞。算万木，宁如许。 \n年年萧爽幽岩路。倚西风、吹香金粟，超然云坞。一洗纷纷凡花尽，堪写清商对抚。为豁散、蛮烟瘴雨。脱俗高标谁能领，向骚人、正欠题新句。须大手，与君赋。",
  "dynasty": "宋代",
  "id": 57344,
  "name": "贺新郎（赋木犀）",
  "poet": {
    "desc": "廖行之（1137～1189） ，字天民，号省斋，南宋衡州（今湖南省衡阳市）人。孝宗淳熙十一年（1184）进士，调岳州巴陵尉。未数月，以母老归养。告满，改授潭州宁乡主簿，未赴而卒，时淳熙十六年。品行端正，留心经济之学。遗著由其子谦编为《省斋文集》十卷，已佚。",
    "id": 1071,
    "name": "廖行之",
    "star": 0
  },
  "star": 1,
  "tags": []
}