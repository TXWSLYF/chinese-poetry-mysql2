{
  "content": "琼妃卧月。任素裳瘦损，罗带重结。石径春寒，碧藓参差，相思曾步芳屧。离魂分破东风恨，又梦入、水孤云阔。算如今，也厌娉婷，带了一痕残雪。 \n犹记冰奁半掩，冷枝画未就，归棹轻折。几度黄昏，忽到窗前，重想故人初别。苍虬欲卷涟漪去，慢蜕却、连环香骨。早又是，翠荫蒙茸，不似一枝清绝。",
  "dynasty": "宋代",
  "id": 63799,
  "name": "疏影（咏梅影）",
  "poet": {
    "desc": "王沂孙，字圣与，号碧山、中仙、玉笥山人。会稽（今浙江绍兴）人，年辈大约与张炎相仿，入元后曾任庆元路学正。有《花外集》，又名《碧山乐府》。",
    "id": 421,
    "image": "https://raw.githubusercontent.com/hujiaweibujidao/poetry/master/image/image_421.jpg",
    "name": "王沂孙",
    "star": 0
  },
  "star": 2,
  "tags": []
}