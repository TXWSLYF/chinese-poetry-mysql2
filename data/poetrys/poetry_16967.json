{
  "content": "晓开阊阖出丝言，共喜全才镇北门。职重油幢推上略， \n荣兼革履见深恩。昔岁经过同二仲，登朝并命惭无用。 \n曲台分季奉斋祠，直笔系年陪侍从。芬芳鸡舌向南宫， \n伏奏丹墀迹又同。公望数承黄纸诏，虚怀自号白云翁。 \n戎装躞蹀纷出祖，金印煌煌宠司武。时看介士阅犀渠， \n每狎儒生冠章甫。晋祠汾水古并州，千骑双旌居上头。 \n新握兵符应感激，远缄诗句更风流。缁衣诸侯谅称美， \n白衣尚书何可比。只今麟阁待丹青，努力加餐报天子。",
  "dynasty": "唐代",
  "id": 16967,
  "name": "太原郑尚书远寄新诗，走笔酬赠，因代书贺",
  "poet": {
    "desc": "权德舆，唐代文学家。字载之。天水略阳（今甘肃秦安）人。后徙润州丹徒（今江苏镇江）。德宗时，召为太常博士，改左补阙，迁起居舍人、知制诰，进中书舍人。宪宗时，拜礼部尚书、同中书门下平章事，后徙刑部尚书，复以检校吏部尚书出为山南西道节度使。卒谥文，后人称为权文公。",
    "id": 603,
    "image": "https://raw.githubusercontent.com/hujiaweibujidao/poetry/master/image/image_603.jpg",
    "name": "权德舆",
    "star": 0
  },
  "star": 1,
  "tags": []
}