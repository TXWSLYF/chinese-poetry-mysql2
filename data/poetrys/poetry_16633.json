{
  "content": "武陵川径入幽遐，中有鸡犬秦人家，家傍流水多桃花。 \n桃花两边种来久，流水一通何时有。垂条落蕊暗春风， \n夹岸芳菲至山口。岁岁年年能寂寥，林下青苔日为厚。 \n时有仙鸟来衔花，曾无世人此携手。可怜不知若为名， \n君往从之多所更。古驿荒桥平路尽，崩湍怪石小溪行。 \n相见维舟登览处，红堤绿岸宛然成。多君此去从仙隐， \n令人晚节悔营营。",
  "dynasty": "唐代",
  "id": 16633,
  "name": "桃源行送友",
  "poet": {
    "desc": "武元衡（758―815），唐代诗人、政治家，字伯苍。缑氏（今河南偃师东南）人。武则天曾侄孙。建中四年，登进士第，累辟使府，至监察御史，后改华原县令。德宗知其才，召授比部员外郎。岁内，三迁至右司郎中，寻擢御史中丞。顺宗立，罢为右庶子。宪宗即位，复前官，进户部侍郎。元和二年，拜门下侍郎平章事，寻出为剑南节度使。元和八年，征还秉政，早朝被平卢节度使李师道遣刺客刺死。赠司徒，谥忠愍。《临淮集》十卷，今编诗二卷。",
    "id": 831,
    "name": "武元衡",
    "star": 0
  },
  "star": 1,
  "tags": []
}