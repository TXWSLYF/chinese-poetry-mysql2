{
  "content": "木之就规矩，在梓匠轮舆。人之能为人，由腹有诗书。 \n诗书勤乃有，不勤腹空虚。欲知学之力，贤愚同一初。 \n由其不能学，所入遂异闾。两家各生子，提孩巧相如。 \n少长聚嬉戏，不殊同队鱼。年至十二三，头角稍相疏。 \n二十渐乖张，清沟映污渠。三十骨骼成，乃一龙一猪。 \n飞黄腾踏去，不能顾蟾蜍。一为马前卒，鞭背生虫蛆。 \n一为公与相，潭潭府中居。问之何因尔，学与不学欤。 \n金璧虽重宝，费用难贮储。学问藏之身，身在则有馀。 \n君子与小人，不系父母且。不见公与相，起身自犁鉏. \n不见三公后，寒饥出无驴。文章岂不贵，经训乃菑畬。 \n潢潦无根源，朝满夕已除。人不通古今，马牛而襟裾。 \n行身陷不义，况望多名誉。时秋积雨霁，新凉入郊墟。 \n灯火稍可亲，简编可卷舒。岂不旦夕念，为尔惜居诸。 \n恩义有相夺，作诗劝踌躇。",
  "dynasty": "唐代",
  "id": 17777,
  "name": "符读书城南（符，愈之子。城南，愈别墅）",
  "poet": {
    "desc": "韩愈（768～824）字退之，唐代文学家、哲学家、思想家，河阳（今河南省焦作孟州市）人，汉族。祖籍河北昌黎，世称韩昌黎。晚年任吏部侍郎，又称韩吏部。谥号“文”，又称韩文公。他与柳宗元同为唐代古文运动的倡导者，主张学习先秦两汉的散文语言，破骈为散，扩大文言文的表达功能。宋代苏轼称他“文起八代之衰”，明人推他为唐宋八大家之首，与柳宗元并称“韩柳”，有“文章巨公”和“百代文宗”之名，作品都收在《昌黎先生集》里。韩愈在思想上是中国“道统”观念的确立者，是尊儒反佛的里程碑式人物。",
    "id": 682,
    "image": "https://raw.githubusercontent.com/hujiaweibujidao/poetry/master/image/image_682.jpg",
    "name": "韩愈",
    "star": 0
  },
  "star": 10,
  "tags": []
}