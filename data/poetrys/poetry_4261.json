{
  "content": "禄放迹异端，偏荒事同蹇。苟忘风波累，俱会云壑践。 \n险式压西湖，侨庐对南岘。夜楼江月入，朝幌山云卷。 \n山势远涛连，江途斜汉转。坐啸予多暇，行吟子独善。 \n并辔躧郊郭，方舟玩游演。虚声万籁分，水色千里辨。 \n不知岸阴谢，再见春露泫。绿壤发欣颜，华年助虫篆。 \n上世时难接，古人情可选。泊渚烦为媒，多才怨成褊。 \n长沙鵩作赋，任道可知浅。请从三已心，荣辱两都遣。",
  "dynasty": "唐代",
  "id": 4261,
  "name": "赠赵侍御",
  "poet": {
    "desc": "张说(667年～730年) 唐代文学家，诗人，政治家。字道济，一字说之。原籍范阳（今河北涿县），世居河东（今山西永济），徙家洛阳。",
    "id": 149,
    "image": "https://raw.githubusercontent.com/hujiaweibujidao/poetry/master/image/image_149.jpg",
    "name": "张说",
    "star": 0
  },
  "star": 1,
  "tags": []
}