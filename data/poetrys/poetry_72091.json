{
  "about": "评解\n\n　　此词写过马当山情景。一舟轻度，雨骤风驰，片帆似舞。江豚吹浪，沙鸟得鱼，景色如画。下片对景慨叹词坛无人。“马当山下路，空见野云还”，情景俱佳，且颇自负。",
  "content": "雨骤风驰帆似舞，一舟轻度溪湾。人家临水有无间。江豚吹浪立，沙鸟得鱼闲。\n绝代才人天亦喜，借他只手回澜。而今无复旧词坛。马当山下路，空见野云还。",
  "dynasty": "清代",
  "fanyi": "注释\n\n①马当山：在安徽东至县西南，北临长江。\n②江豚：亦称江猪，哺乳纲，鼠海豚科，体形似鱼。常见于长江口，亦溯江而上，见于宜昌、洞庭湖等处。\n③只手回澜：唐韩愈《进学解》：“回狂澜于既倒。”",
  "id": 72091,
  "name": "临江仙·大风雨过马当山",
  "poet": {
    "desc": "薛时雨，字慰农，一字澍生，晚号桑根老农。安徽全椒人。咸丰三年（1853）进士。官杭州知府，兼督粮道，代行布政、按察两司事。著有《藤香馆集》，附词二种：《西湖橹唱》、《江舟欸乃》。台湾第一巡抚刘铭传亲家。",
    "id": 598,
    "name": "薛时雨",
    "star": 0
  },
  "star": 5,
  "tags": [
    "婉约",
    "行舟",
    "写景"
  ]
}