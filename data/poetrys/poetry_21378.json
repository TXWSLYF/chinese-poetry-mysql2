{
  "content": "进入阁前拜，退就廊下餐。归来昭国里，人卧马歇鞍。 \n却睡至日午，起坐心浩然。况当好时节，雨后清和天。 \n柿树绿阴合，王家庭院宽。瓶中鄠县酒，墙上终南山。 \n独眠仍独坐，开襟当风前。禅师与诗客，次第来相看。 \n要语连夜语，须眠终日眠。除非奉朝谒，此外无别牵。 \n年长身且健，官贫心甚安。幸无急病痛，不至苦饥寒。 \n自此聊以适，外缘不能干。唯应静者信，难为动者言。 \n台中元侍御，早晚作郎官。未作郎官际，无人相伴闲。",
  "dynasty": "唐代",
  "id": 21378,
  "name": "朝归书寄元八",
  "poet": {
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。",
    "id": 665,
    "image": "https://raw.githubusercontent.com/hujiaweibujidao/poetry/master/image/image_665.jpg",
    "name": "白居易",
    "star": 0
  },
  "star": 3,
  "tags": []
}