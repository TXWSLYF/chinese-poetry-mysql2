{
  "content": "两榜驱牵别海涔，佗门不合觅知音。瞻恩虽隔云雷赐， \n向主终知犬马心。礼闱后人窥作镜，庙堂前席待为霖。 \n已齐日月悬千古，肯误风尘使陆沉。拜首敢将诚吐血， \n蜕形唯待诺如金。愁闻南院看期到，恐被东墙旧恨侵。 \n缁化衣空难抵雪，黑销头尽不胜簪。数行泪里依投志， \n直比沧溟未是深。",
  "dynasty": "唐代",
  "id": 38982,
  "name": "投刑部裴郎中",
  "poet": {
    "desc": "黄滔（840～911），字文江，莆田城内前埭（今荔城区东里巷）人，晚唐五代著名的文学家，被誉为“福建文坛盟主”、闽中“文章初祖”。《四库全书》收《黄御史集》10卷，附录1卷。",
    "id": 2328,
    "image": "https://raw.githubusercontent.com/hujiaweibujidao/poetry/master/image/image_2328.jpg",
    "name": "黄滔",
    "star": 0
  },
  "star": 1,
  "tags": []
}