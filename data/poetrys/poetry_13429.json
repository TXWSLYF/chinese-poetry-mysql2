{
  "content": "国府乐手弹箜篌，赤黄绦索金鎝头。早晨有敕鸳鸯殿， \n夜静遂歌明月楼。起坐可怜能抱撮，大指调弦中指拨。 \n腕头花落舞制裂，手下鸟惊飞拨剌。珊瑚席， \n一声一声鸣锡锡；罗绮屏，一弦一弦如撼铃。急弹好， \n迟亦好；宜远听，宜近听。左手低，右手举， \n易调移音天赐与。大弦似秋雁，联联度陇关； \n小弦似春燕，喃喃向人语。手头疾，腕头软， \n来来去去如风卷。声清泠泠鸣索索，垂珠碎玉空中落。 \n美女争窥玳瑁帘，圣人卷上真珠箔。大弦长，小弦短， \n小弦紧快大弦缓。初调锵锵似鸳鸯水上弄新声， \n入深似太清仙鹤游秘馆。李供奉，仪容质， \n身才稍稍六尺一。在外不曾辄教人，内里声声不遣出。 \n指剥葱，腕削玉，饶盐饶酱五味足。弄调人间不识名， \n弹尽天下崛奇曲。胡曲汉曲声皆好，弹著曲髓曲肝脑。 \n往往从空入户来，瞥瞥随风落春草。草头只觉风吹入， \n风来草即随风立。草亦不知风到来，风亦不知声缓急。 \n爇玉烛，点银灯；光照手，实可憎。只照箜篌弦上手， \n不照箜篌声里能。驰凤阙，拜鸾殿，天子一日一回见。 \n王侯将相立马迎，巧声一日一回变。实可重， \n不惜千金买一弄。银器胡瓶马上驮，瑞锦轻罗满车送。 \n此州好手非一国，一国东西尽南北。除却天上化下来， \n若向人间实难得。",
  "dynasty": "唐代",
  "id": 13429,
  "name": "李供奉弹箜篌歌",
  "poet": {
    "desc": "顾况（生卒年不详），字逋翁，号华阳真逸（一说华阳真隐）。晚年自号悲翁，汉族，唐朝海盐人，（今在浙江海宁境内）人。唐代诗人、画家、鉴赏家。他一生官位不高，曾任著作郎，因作诗嘲讽得罪权贵，贬饶州司户参军。晚年隐居茅山，有《华阳集》行世。",
    "id": 49,
    "image": "https://raw.githubusercontent.com/hujiaweibujidao/poetry/master/image/image_49.jpg",
    "name": "顾况",
    "star": 0
  },
  "star": 5,
  "tags": []
}