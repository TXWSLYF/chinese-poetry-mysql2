{
  "content": "钿毂香车过柳堤，桦烟分处马频嘶，为他沉醉不成泥¤ \n花满驿亭香露细，杜鹃声断玉蟾低，含情无语倚楼西。 \n马上凝情忆旧游，照花淹竹小溪流，钿筝罗幕玉搔头¤ \n早是出门长带月，可堪分袂又经秋，晚风斜日不胜愁。 \n独立寒阶望月华，露浓香泛小庭花，绣屏愁背一灯斜¤ \n云雨自从分散后，人间无路到仙家，但凭魂梦访天涯。 \n依约残眉理旧黄，翠鬟抛掷一簪长，暖风晴日罢朝妆¤ \n闲折海棠看又拈，玉纤无力惹馀香，此情谁会倚斜阳。 \n翡翠屏开绣幄红，谢娥无力晓妆慵，锦帷鸳被宿香浓¤ \n微雨小庭春寂寞，燕飞莺语隔帘栊，杏花凝恨倚东风。 \n花月香寒悄夜尘，绮筵幽会暗伤神，婵娟依约画屏人¤ \n人不见时还暂语，令才抛后爱微嚬，越罗巴锦不胜春。 \n偏戴花冠白玉簪，睡容新起意沈吟，翠钿金缕镇眉心¤ \n小槛日斜风悄悄，隔帘零落杏花阴，断香轻碧锁愁深。 \n晚逐香车入凤城，东风斜揭绣帘轻，慢回娇眼笑盈盈¤ \n消息未通何计是，便须佯醉且随行，依稀闻道太狂生。 \n小市东门欲雪天，众中依约见神仙，蕊黄香画贴金蝉¤ \n饮散黄昏人草草，醉容无语立门前，马嘶尘烘一街烟。",
  "dynasty": "唐代",
  "id": 47375,
  "name": "浣溪沙",
  "poet": {
    "desc": "张泌，字子澄，唐末重要作家，生卒年约与韩偓(842-914)相当。",
    "id": 688,
    "image": "https://raw.githubusercontent.com/hujiaweibujidao/poetry/master/image/image_688.jpg",
    "name": "张泌",
    "star": 0
  },
  "star": 2,
  "tags": []
}