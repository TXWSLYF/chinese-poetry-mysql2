{
  "content": "缚戎人，缚戎人，耳穿面破驱入秦。天子矜怜不忍杀， \n诏徙东南吴与越。黄衣小使录姓名，领出长安乘递行。 \n身被金创面多瘠，扶病徒行日一驿。朝餐饥渴费杯盘， \n夜卧腥臊污床席。忽逢江水忆交河，垂手齐声呜咽歌。 \n其中一虏语诸虏，尔苦非多我苦多。同伴行人因借问， \n欲说喉中气愤愤。自云乡管本凉原，大历年中没落蕃。 \n一落蕃中四十载，遣著皮裘系毛带。唯许正朝服汉仪， \n敛衣整巾潜泪垂。誓心密定归乡计，不使蕃中妻子知。 \n暗思幸有残筋力，更恐年衰归不得。蕃候严兵鸟不飞， \n脱身冒死奔逃归。昼伏宵行经大漠，云阴月黑风沙恶。 \n惊藏青冢寒草疏，偷渡黄河夜冰薄。忽闻汉军鼙鼓声， \n路傍走出再拜迎。游骑不听能汉语，将军遂缚作蕃生。 \n配向东南卑湿地，定无存恤空防备。念此吞声仰诉天， \n若为辛苦度残年。凉原乡井不得见，胡地妻儿虚弃捐。 \n没蕃被囚思汉土，归汉被劫为蕃虏。早知如此悔归来， \n两地宁如一处苦。缚戎人，戎人之中我苦辛。 \n自古此冤应未有，汉心汉语吐蕃身。",
  "dynasty": "唐代",
  "id": 21275,
  "name": "缚戎人－达穷民之情也",
  "poet": {
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。",
    "id": 665,
    "image": "https://raw.githubusercontent.com/hujiaweibujidao/poetry/master/image/image_665.jpg",
    "name": "白居易",
    "star": 0
  },
  "star": 3,
  "tags": []
}