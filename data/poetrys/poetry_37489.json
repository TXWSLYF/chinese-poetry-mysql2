{
  "content": "分阃兼文德，持衡有武功。荆南知独去，海内更谁同。 \n拔地孤峰秀，当天一鹗雄。云生五色笔，月吐六钧弓。 \n骨格凌秋耸，心源见底空。神清餐沆瀣，气逸饮洪濛。 \n临事成奇策，全身仗至忠。解鞍欺李广，煮弩笑臧洪。 \n往昔逢多难，来兹故统戎。卓旗云梦泽，扑火细腰宫。 \n铲土楼台构，连江雉堞笼。似平铺掌上，疑涌出壶中。 \n岂是劳人力，宁因役鬼工。本遗三户在，今匝万家通。 \n画舸横青雀，危樯列彩虹。席飞巫峡雨，袖拂宋亭风。 \n场广盘球子，池闲引钓筒。礼贤金璧贱，煦物雪霜融。 \n酒满梁尘动，棋残漏滴终。俭常资澹静，贵绝恃穹崇。 \n唯要臣诚显，那求帝渥隆。甘棠名异奭，大树姓非冯。 \n自念为迁客，方谐谒上公。痛知遭止棘，频叹委飘蓬。 \n借宅诛茅绿，分囷指粟红。只惭燕馆盛，宁觉阮途穷。 \n涣汗沾明主，沧浪别钓翁。去曾忧塞马，归欲逐边鸿。 \n积感深于海，衔恩重极嵩。行行柳门路，回首下离东。",
  "dynasty": "唐代",
  "id": 37489,
  "name": "赴阙次留献荆南成相公三十韵",
  "poet": {
    "desc": "吴融，唐代诗人。字子华，越州山阴（今浙江绍兴）人。吴融生于唐宣宗大中四年（850），卒于唐昭宗天复三年（903），享年五十四岁。他生当晚唐后期，一个较前期更为混乱、矛盾、黑暗的时代，他死后三年，曾经盛极一时的大唐帝国也就走入历史了，因此，吴融可以说是整个大唐帝国走向灭亡的见证者之一。",
    "id": 814,
    "image": "https://raw.githubusercontent.com/hujiaweibujidao/poetry/master/image/image_814.jpg",
    "name": "吴融",
    "star": 0
  },
  "star": 2,
  "tags": []
}