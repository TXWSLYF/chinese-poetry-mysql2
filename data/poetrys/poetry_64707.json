{
  "content": "细草沿阶软。迟日薄，蕙风轻蔼微暖。春工靳惜，桃红尚小，柳芽犹短。罗帏绣幕高卷。又早是、歌慵笑懒。凭画楼，那更天远，山远，水远，人远。 \n堪欢。传粉疏狂，窃香俊雅，无计拘管。青丝绊马，红巾寄泪，甚处迷恋。无言泪珠零乱。翠袖滴、重重渍遍。故要知、别后思量。归时觑见。",
  "dynasty": "宋代",
  "id": 64707,
  "name": "宴清都",
  "poet": {
    "desc": "何籀(zhòu)，字子初，信安（今河北霸县）人。现存词一首。",
    "id": 2496,
    "name": "何籀",
    "star": 0
  },
  "star": 2,
  "tags": []
}