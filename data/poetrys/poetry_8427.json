{
  "content": "瑶姬天帝女，精彩化朝云。宛转入宵梦，无心向楚君。 \n锦衾抱秋月，绮席空兰芬。茫昧竟谁测，虚传宋玉文。 \n洛浦有宓妃，飘飖雪争飞。轻云拂素月，了可见清辉。 \n解珮欲西去，含情讵相违。香尘动罗袜，绿水不沾衣。 \n陈王徒作赋，神女岂同归。好色伤大雅，多为世所讥。 \n裂素持作书，将寄万里怀。眷眷待远信，竟岁无人来。 \n征鸿务随阳，又不为我栖。委之在深箧，蠹鱼坏其题。 \n何如投水中，流落他人开。不惜他人开，但恐生是非。 \n十五游神仙，仙游未曾歇。吹笙坐松风，泛瑟窥海月。 \n西山玉童子，使我炼金骨。欲逐黄鹤飞，相呼向蓬阙。 \n西国有美女，结楼青云端。蛾眉艳晓月，一笑倾城欢。 \n高节不可夺，炯心如凝丹。常恐彩色晚，不为人所观。 \n安得配君子，共乘双飞鸾。 \n嘉谷隐丰草，草深苗且稀。农夫既不异，孤穗将安归。 \n常恐委畴陇，忽与秋蓬飞。乌得荐宗庙，为君生光辉。",
  "dynasty": "唐代",
  "id": 8427,
  "name": "感兴六首",
  "poet": {
    "desc": "李白（701年－762年），字太白，号青莲居士，唐朝浪漫主义诗人，被后人誉为“诗仙”。祖籍陇西成纪(待考)，出生于西域碎叶城，4岁再随父迁至剑南道绵州。李白存世诗文千余篇，有《李太白集》传世。762年病逝，享年61岁。其墓在今安徽当涂，四川江油、湖北安陆有纪念馆。",
    "id": 247,
    "image": "https://raw.githubusercontent.com/hujiaweibujidao/poetry/master/image/image_247.jpg",
    "name": "李白",
    "star": 0
  },
  "star": 1,
  "tags": []
}