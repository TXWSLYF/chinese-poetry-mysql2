{
  "content": "黄鹤东南来，寄书写心曲。倚松开其缄，忆我肠断续。 \n不以千里遥，命驾来相招。中逢元丹丘，登岭宴碧霄。 \n对酒忽思我，长啸临清飙。蹇予未相知，茫茫绿云垂。 \n俄然素书及，解此长渴饥。策马望山月，途穷造阶墀。 \n喜兹一会面，若睹琼树枝。忆君我远来，我欢方速至。 \n开颜酌美酒，乐极忽成醉。我情既不浅，君意方亦深。 \n相知两相得，一顾轻千金。且向山客笑，与君论素心。",
  "dynasty": "唐代",
  "id": 8202,
  "name": "酬岑勋见寻就元丹丘对酒相待，以诗见招",
  "poet": {
    "desc": "李白（701年－762年），字太白，号青莲居士，唐朝浪漫主义诗人，被后人誉为“诗仙”。祖籍陇西成纪(待考)，出生于西域碎叶城，4岁再随父迁至剑南道绵州。李白存世诗文千余篇，有《李太白集》传世。762年病逝，享年61岁。其墓在今安徽当涂，四川江油、湖北安陆有纪念馆。",
    "id": 247,
    "image": "https://raw.githubusercontent.com/hujiaweibujidao/poetry/master/image/image_247.jpg",
    "name": "李白",
    "star": 0
  },
  "star": 3,
  "tags": []
}