{
  "content": "潞河数百里，家家悬柳枝。\n言自春至夏，雨泽全未施。\n燥土既伤禾，短苗不掩陂。\n辘轳干以破，井涸园菜萎。\n旧米日增价，卖者尚犹夷。\n贫者止垄头，怅望安所之。\n还视釜无烟，束腰相对饥。\n欲贷东西邻，邻家先我悲。\n且勿计终年，胡以延此时？\n树未尽蒙灾，争走餐其皮。\n门外兼催租，官府严呼追。\n大哭无可卖，指此抱中儿。\n儿女况无多，卖尽将何为？\n下民抑何辜，天怒乃相罹，\n下民即有辜，天恕何至斯！\n视天非梦梦，召之者为谁？\n呜乎！雨乎！\n安得及今一滂沱，救此未死之遗黎！",
  "dynasty": "清代",
  "id": 69252,
  "name": "沧州道中",
  "poet": {
    "desc": "阎尔梅（1603—1679）明末诗文家，字用卿，号古古，因生而耳长大，白过于面，又号白耷山人、蹈东和尚，汉族，江苏沛县人。明崇祯三年举人，为复社巨子。甲申、乙酉间，为史可法画策，史不能用。乃散财结客，奔走国事。清初剃发号蹈东和尚。诗有奇气，声调沉雄。有《白耷山人集》。阎尔梅逝后，子孙私上谥号 ''文节''。其身为日月堂八世。",
    "id": 2896,
    "image": "https://raw.githubusercontent.com/hujiaweibujidao/poetry/master/image/image_2896.jpg",
    "name": "阎尔梅",
    "star": 0
  },
  "star": 2,
  "tags": []
}