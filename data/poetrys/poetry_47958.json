{
  "content": "天上何所有，历历种白榆。\n桂树夹道生，青龙对道隅。\n凤凰鸣啾啾，一母将九雏。\n顾视世间人，为乐甚独殊。\n好妇出迎客，颜色正敷愉。\n伸腰再拜跪，问客平安不。\n请客北堂上，坐客毡氍毹。\n清白各异樽，酒上正华疏。\n酌酒持与客，客言主人持。\n却略再拜跪，然后持一杯。\n谈笑未及竟，左顾敕中厨。\n促令办粗饭，慎莫使稽留。\n废礼送客出，盈盈府中趋。\n送客亦不远，足不过门枢。\n娶妇得如此，齐姜亦不如。\n健妇持门户，一胜一丈夫。",
  "dynasty": "两汉",
  "id": 47958,
  "name": "陇西行·天上何所有",
  "poet": {
    "id": 0,
    "name": "佚名",
    "star": 0
  },
  "star": 5,
  "tags": []
}