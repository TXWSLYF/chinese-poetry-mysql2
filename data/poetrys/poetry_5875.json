{
  "content": "妾家近隔凤凰池，粉壁纱窗杨柳垂。本期汉代金吾婿， \n误嫁长安游侠儿。儿家夫婿多轻薄，借客探丸重然诺。 \n平明挟弹入新丰，日晚挥鞭出长乐。青丝白马冶游园， \n能使行人驻马看。自矜陌上繁华盛，不念闺中花鸟阑。 \n花间陌上春将晚，走马斗鸡犹未返。三时出望无消息， \n一去那知行近远。桃李花开覆井栏，朱楼落日卷帘看。 \n愁来欲奏相思曲，抱得秦筝不忍弹。",
  "dynasty": "唐代",
  "id": 5875,
  "name": "代闺人答轻薄少年",
  "poet": {
    "desc": "崔颢 唐开元年间进士，官至太仆寺丞，天宝中为司勋员外郎。最为人们津津乐道的是他那首《黄鹤楼》，据说李白为之搁笔，曾有“眼前有景道不得，崔颢题诗在上头”的赞叹。《全唐诗》存其诗四十二首。",
    "id": 547,
    "image": "https://raw.githubusercontent.com/hujiaweibujidao/poetry/master/image/image_547.jpg",
    "name": "崔颢",
    "star": 0
  },
  "star": 1,
  "tags": []
}