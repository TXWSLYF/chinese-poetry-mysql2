{
  "content": "城上斜阳依碧树。\n门外斑骓，见了还相顾。\n玉勒珠鞭何处住？\n回头不觉天将暮。\n风里馀花都散去。\n不省分开，何日能重遇？\n凝睇窥君君莫误，几多心事从君诉。 \n\n百丈游丝牵别院。\n行到门前，忽见韦郎面。\n欲待回身钗乍颤，近前却喜无人见。\n握手匆匆难久恋。\n还怕人知，但弄团团扇。\n强得分开心暗战，归时莫把朱颜变。\n\n绿树阴阴晴昼午。\n过了残春，红萼谁为主？\n宛转花旖勤拥护，帘前错唤金鹦鹉。\n回首行云迷洞户。\n不道今朝，还比前朝苦。\n百草千花羞看取，相思只有侬和汝。\n\n残梦初回新睡足。\n忽被东风，吹上横江曲。\n寄语归期休暗卜，归来梦亦难重续。\n隐约遥峰窗外绿。\n不许临行，私语频相属。\n过眼芳华真太促，从今望断横波目。\n\n",
  "dynasty": "清代",
  "id": 70804,
  "name": "蝶恋花（四首）",
  "poet": {
    "desc": "庄棫（1830——1878 ），字中白，一字利叔，清代词人，学者，号东庄，又号蒿庵。丹徒人，生于道光十年（1830）。光绪四年（一八七八）卒。享年四十九岁。著有《蒿庵遗稿》，词甲、乙稿及补遗附焉。",
    "id": 721,
    "name": "庄棫",
    "star": 0
  },
  "star": 2,
  "tags": []
}