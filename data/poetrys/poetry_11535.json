{
  "content": "南征为客久，西候别君初。岁满归凫舄，秋来把雁书。 \n荆门留美化，姜被就离居。闻道和亲入，垂名报国馀。 \n连枝不日并，八座几时除。往者胡星孛，恭惟汉网疏。 \n风尘相澒洞，天地一丘墟。殿瓦鸳鸯坼，宫帘翡翠虚。 \n钩陈摧徼道，枪櫐失储胥。文物陪巡守，亲贤病拮据。 \n公时呵猰貐，首唱却鲸鱼。势惬宗萧相，材非一范睢。 \n尸填太行道，血走浚仪渠。滏口师仍会，函关愤已摅。 \n紫微临大角，皇极正乘舆。赏从频峨冕，殊私再直庐。 \n岂惟高卫霍，曾是接应徐。降集翻翔凤，追攀绝众狙。 \n侍臣双宋玉，战策两穰苴。鉴澈劳悬镜，荒芜已荷锄。 \n向来披述作，重此忆吹嘘。白发甘凋丧，青云亦卷舒。 \n经纶功不朽，跋涉体何如。应讶耽湖橘，常餐占野蔬。 \n十年婴药饵，万里狎樵渔。扬子淹投阁，邹生惜曳裾。 \n但惊飞熠耀，不记改蟾蜍。烟雨封巫峡，江淮略孟诸。 \n汤池虽险固，辽海尚填淤。努力输肝胆，休烦独起予。",
  "dynasty": "唐代",
  "id": 11535,
  "name": "秋日荆南送石首薛明府辞满告别奉寄薛尚书颂德…三十韵",
  "poet": {
    "desc": "杜甫（712－770），字子美，自号少陵野老，世称“杜工部”、“杜少陵”等，汉族，河南府巩县（今河南省巩义市）人，唐代伟大的现实主义诗人，杜甫被世人尊为“诗圣”，其诗被称为“诗史”。杜甫与李白合称“李杜”，为了跟另外两位诗人李商隐与杜牧即“小李杜”区别开来，杜甫与李白又合称“大李杜”。他忧国忧民，人格高尚，他的约1400余首诗被保留了下来，诗艺精湛，在中国古典诗歌中备受推崇，影响深远。759-766年间曾居成都，后世有杜甫草堂纪念。",
    "id": 474,
    "image": "https://raw.githubusercontent.com/hujiaweibujidao/poetry/master/image/image_474.jpg",
    "name": "杜甫",
    "star": 0
  },
  "star": 2,
  "tags": []
}