{
  "content": "前朝书法孰为盛，苏黄米蔡得其正。\n法度难以晋魏论，气象可与欧虞并。\n宣和金书类臣稷，筋骨通神工瘦硬。\n大江南来万几暇，翰墨留神纵天性。\n驱驰羲献走颜柳，神游八法轻万乘。\n昭回云翰飞龙章，斡旋天机挥斗柄。\n长枪大剑竟何用，恢复有志还未定。\n太平遗老羔羊翁，草书时时发清兴。\n天资自可凌汗漫，笔力犹能造遒劲。\n年来神品不可得，醉素张颠夸草圣。\n残篇断简付覆缶，玉轴牙签同弃甑。\n摩娑故纸叹凋落，老眼昏花犹可认。\n案头我正理蠹鱼，晴日好风窗几净。",
  "dynasty": "元代",
  "id": 72705,
  "name": "题王逸老书饮中八仙歌",
  "poet": {
    "desc": "唐珙，字温如，元末明初诗人，会稽山阴（今浙江绍兴）人。其父南宋义士、词人唐珏在至元中与林景熙收拾宋陵遗骨，重新安葬，并植冬青为识。在乡里以诗知名，但所作传世不多。生平仅略见于《御选元诗》卷首《姓名爵里》 、《元诗选补遗》小传。",
    "id": 977,
    "name": "唐珙",
    "star": 0
  },
  "star": 13,
  "tags": []
}