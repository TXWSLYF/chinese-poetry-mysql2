{
  "content": "旧追游处，思前事、俨如昔。过尽莺花，横雨暴风初息。杏子枝头，又自然、别是般天色。好傍垂杨，系画船桥侧。 \n小欢幽会，一霎时、光景也堪惜。对酒当歌，故人情分难觅。水远山长，不成空相忆。这归去重来，又却是、几时来得。",
  "dynasty": "宋代",
  "id": 51654,
  "name": "梦玉人引",
  "poet": {
    "desc": "沈蔚(?～?)宋代词人，字会宗,吴兴(今浙江吴兴)人,生平不详。 《全宋词》存词22首。",
    "id": 293,
    "name": "沈蔚",
    "star": 0
  },
  "star": 3,
  "tags": []
}