{
  "content": "紫阳仙子名玉华，珠盘承露饵丹砂。转态凝情五云里， \n娇颜千岁芙蓉花。紫阳彩女矜无数，遥见玉华皆掩嫭。 \n高堂初日不成妍，洛渚流风徒自怜。璇阶霓绮阁， \n碧题霜罗幕。仙娥桂树长自春，王母桃花未尝落。 \n上元夫人宾上清，深宫寂历厌层城。解佩空怜郑交甫， \n吹箫不逐许飞琼。溶溶紫庭步，渺渺瀛台路。 \n兰陵贵士谢相逢，济北风生尚回顾。沧洲傲吏爱金丹， \n清心回望云之端。羽盖霓裳一相识，传情写念长无极。 \n长无极，永相随。攀霄历金阙，弄影下瑶池。 \n夕宿紫府云母帐，朝餐玄圃昆仑芝。不学兰香中道绝， \n却教青鸟报相思。",
  "dynasty": "唐代",
  "id": 9839,
  "name": "玉华仙子歌",
  "poet": {
    "desc": "李康成，天宝中，与李、杜同时。其赴使江东，刘长卿有诗送之。尝撰《玉台后集》，自陈后主、隋炀帝、江总、庾信、沈、宋、王、杨、卢、骆而下二百九人。",
    "id": 1782,
    "name": "李康成",
    "star": 0
  },
  "star": 1,
  "tags": []
}