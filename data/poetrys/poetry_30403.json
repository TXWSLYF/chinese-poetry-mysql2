{
  "content": "老怀清净化，乞去守洵阳。废井人应满，空林虎自藏。 \n迸泉疏石窦，残雨发椒香。山缺通巴峡，江流带楚樯。 \n忧农生野思，祷庙结云装。覆局松移影，听琴月堕光。 \n鸟鸣开郡印，僧去置禅床。罢贡金休凿，凌寒笋更长。 \n退公披鹤氅，高步隔鹓行。相见朱门内，麾幢拂曙霜。",
  "dynasty": "唐代",
  "id": 30403,
  "name": "寄金州姚使君员外",
  "poet": {
    "desc": "马戴（799—869），字虞臣，唐定州曲阳（今江苏省东海县）人。晚唐时期著名诗人。",
    "id": 465,
    "image": "https://raw.githubusercontent.com/hujiaweibujidao/poetry/master/image/image_465.jpg",
    "name": "马戴",
    "star": 0
  },
  "star": 1,
  "tags": []
}