{
  "content": "谁知泥忆云，望断梨花春。荷丝制机练，竹叶剪花裙。 \n月明啼阿姊，灯暗会良人。也识君夫婿，金鱼挂在身。 \n铜镜立青鸾，燕脂拂紫绵。腮花弄暗粉，眼尾泪侵寒。 \n碧玉破不复，瑶琴重拨弦。今日非昔日，何人敢正看。 \n洞房思不禁，蜂子作花心。灰暖残香炷，发冷青虫簪。 \n夜遥灯焰短，睡熟小屏深。好作鸳鸯梦，南城罢捣砧。 \n寻常轻宋玉，今日嫁文鸯。戟干横龙簴，刀环倚桂窗。 \n邀人裁半袖，端坐据胡床。泪湿红轮重，栖乌上井梁。",
  "dynasty": "唐代",
  "id": 20389,
  "name": "谢秀才有妾缟练改从于人秀才引留之不得…嘲谢复继四首",
  "poet": {
    "id": 0,
    "name": "佚名",
    "star": 0
  },
  "star": 1,
  "tags": []
}