{
  "content": "出处各有在，何者为陆沉。幸无迫贱事，聊可祛迷襟。 \n世路少夷坦，孟门未岖嶔。多惭入火术，常惕履冰心。 \n一跌不自保，万全焉可寻。行行念归路，眇眇惜光阴。 \n浮生如过隙，先达已吾箴。敢忘丘山施，亦云年病侵。 \n力衰在所养，时谢良不任。但忆旧栖息，愿言遂窥临。 \n云间日孤秀，山下面清深。萝茑自为幄，风泉何必琴。 \n归此老吾老，还当日千金。",
  "dynasty": "唐代",
  "id": 2691,
  "name": "始兴南山下有林泉，尝卜居焉，荆州卧病有怀此地",
  "poet": {
    "desc": "张九龄(678-740) : 唐开元尚书丞相，诗人。字子寿，一名博物，汉族，韶州曲江（今广东韶关市）人。长安年间进士。官至中书侍郎同中书门下平章事。后罢相，为荆州长史。诗风清淡。有《曲江集》。他是一位有胆识、有远见的著名政治家、文学家、诗人、名相。他忠耿尽职，秉公守则，直言敢谏，选贤任能，不徇私枉法，不趋炎附势，敢与恶势力作斗争，为“开元之治”作出了积极贡献。他的五言古诗，以素练质朴的语言，寄托深远的人生慨望，对扫除唐初所沿习的六朝绮靡诗风，贡献尤大。誉为“岭南第一人”。",
    "id": 691,
    "image": "https://raw.githubusercontent.com/hujiaweibujidao/poetry/master/image/image_691.jpg",
    "name": "张九龄",
    "star": 0
  },
  "star": 1,
  "tags": []
}