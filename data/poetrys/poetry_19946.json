{
  "content": "选得闲坊住，秋来草树肥。风前卷筒簟，雨里脱荷衣。 \n野客留方去，山童取药归。非因入朝省，过此出门稀。 \n有地唯栽竹，无池亦养鹅。学书求墨迹，酿酒爱朝和。 \n古镜铭文浅，神方谜语多。居贫闲自乐，豪客莫相过。 \n闲来松菊地，未省有埃尘。直去多将药，朝回不访人。 \n见僧收酒器，迎客换纱巾。更恐登清要，难成自在身。 \n自知清静好，不要问时豪。就石安琴枕，穿松压酒槽。 \n山晴因月甚，诗语入秋高。身外无馀事，唯应笔砚劳。 \n闲堂新扫洒，称是早秋天。书客多呈帖，琴僧与合弦。 \n莎台乘晚上，竹院就凉眠。终日无忙事，还应似得仙。 \n醉倚斑藤杖，闲眠瘿木床。案头行气诀，炉里降真香。 \n尚俭经营少，居闲意思长。秋茶莫夜饮，新自作松浆。 \n每忆旧山居，新教上墨图。晚花回地种，好酒问人沽。 \n夜后开朝簿，申前发省符。为郎凡几岁，已见白髭须。 \n菊地才通履，茶房不垒阶。凭医看蜀药，寄信觅吴鞋。 \n尽得仙家法，多随道客斋。本无荣辱意，不是学安排。 \n林下无拘束，闲行放性灵。好时开药灶，高处置琴亭。 \n更撰居山记，唯寻相鹤经。初当授衣假，无吏挽门铃。 \n客散高斋晚，东园景象偏。晴明犹有蝶，凉冷渐无蝉。 \n藤折霜来子，蜗行雨后涎。新诗才上卷，已得满城传。",
  "dynasty": "唐代",
  "id": 19946,
  "name": "和左司元郎中秋居十首",
  "poet": {
    "desc": "张籍（约767～约830），唐代诗人。字文昌，汉族，和州乌江（今安徽和县）人，郡望苏州吴（今江苏苏州）1 。先世移居和州，遂为和州乌江（今安徽和县乌江镇）人。世称“张水部”、“张司业”。张籍的乐府诗与王建齐名，并称“张王乐府”。著名诗篇有《塞下曲》《征妇怨》《采莲曲》《江南曲》。1 《张籍籍贯考辨》认为，韩愈所说的“吴郡张籍”乃谓其郡望，并引《新唐书·张籍传》、《唐诗纪事》、《舆地纪胜》等史传材料，驳苏州之说而定张籍为乌江人。",
    "id": 390,
    "image": "https://raw.githubusercontent.com/hujiaweibujidao/poetry/master/image/image_390.jpg",
    "name": "张籍",
    "star": 0
  },
  "star": 2,
  "tags": []
}