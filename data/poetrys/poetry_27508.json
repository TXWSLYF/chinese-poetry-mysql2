{
  "content": "太和八九年，训注极虓虎。潜身九地底，转上青天去。 \n四海镜清澄，千官云片缕。公私各闲暇，追游日相伍。 \n岂知祸乱根，枝叶潜滋莽。九年夏四月，天诫若言语。 \n烈风驾地震，狞雷驱猛雨。夜于正殿阶，拔去千年树。 \n吾君不省觉，二凶日威武。操持北斗柄，开闭天门路。 \n森森明庭士，缩缩循墙鼠。平生负奇节，一旦如奴虏。 \n指名为锢党，状迹谁告诉。喜无李杜诛，敢惮髡钳苦。 \n时当秋夜月，日值曰庚午。喧喧皆传言，明晨相登注。 \n予时与和鼎，官班各持斧。和鼎顾予言，我死知处所。 \n当庭裂诏书，退立须鼎俎。君门晓日开，赭案横霞布。 \n俨雅千官容，勃郁吾累怒。适属命鄜将，昨之传者误。 \n明日诏书下，谪斥南荒去。夜登青泥坂，坠车伤左股。 \n病妻尚在床，稚子初离乳。幽兰思楚泽，恨水啼湘渚。 \n怳怳三闾魂，悠悠一千古。其冬二凶败，涣汗开汤罟。 \n贤者须丧亡，谗人尚堆堵。予于后四年，谏官事明主。 \n常欲雪幽冤，于时一裨补。拜章岂艰难，胆薄多忧惧。 \n如何干斗气，竟作炎荒土。题此涕滋笔，以代投湘赋。",
  "dynasty": "唐代",
  "id": 27508,
  "name": "李甘诗",
  "poet": {
    "desc": "杜牧（公元803－约852年），字牧之，号樊川居士，汉族，京兆万年（今陕西西安）人，唐代诗人。杜牧人称“小杜”，以别于杜甫。与李商隐并称“小李杜”。因晚年居长安南樊川别墅，故后世称“杜樊川”，著有《樊川文集》。",
    "id": 211,
    "image": "https://raw.githubusercontent.com/hujiaweibujidao/poetry/master/image/image_211.jpg",
    "name": "杜牧",
    "star": 0
  },
  "star": 1,
  "tags": []
}