{
  "content": "胡风吹雁翼，远别无人乡。君近雁来处，几回断君肠。 \n昔奉千日书，抚心怨星霜。无书又千日，世路重茫茫。 \n燕国有佳丽，蛾眉富春光。自然君归晚，花落君空堂。 \n君其若不然，岁晚双鸳鸯。 \n顾兔蚀残月，幽光不如星。女儿晚事夫，颜色同秋萤。 \n秋日边马思，武夫不遑宁。燕歌易水怨，剑舞蛟龙腥。 \n风折连枝树，水翻无蒂萍。立身多门户，何必燕山铭。 \n生世不如鸟，双双比翼翎。 \n季秋天地闲，万物生意足。我忧长于生，安得及草木。 \n试从古人愿，致酒歌秉烛。燕赵皆世人，讵能长似玉。 \n俯怜老期近，仰视日车速。萧飒御风君，魂梦愿相逐。 \n百年夜销半，端为重缨束。",
  "dynasty": "唐代",
  "id": 25228,
  "name": "秋思三首",
  "poet": {
    "desc": "鲍溶，字德源，生卒年、籍贯不详，元和四年进士，是中唐时期的重要诗人。晚唐诗人、诗论家张为著《诗人主客图》，尊鲍溶为“博解宏拔主”．将他与“广大教化主”白居易、“高古奥逸主”孟云卿、“清奇雅正主”李益、“清奇僻苦主”盂郊、“瑰奇美丽主”武元衡并列。为“六主”之一。宋代欧阳修、曾巩等对他的诗歌也颇为欣赏。",
    "id": 1783,
    "image": "https://raw.githubusercontent.com/hujiaweibujidao/poetry/master/image/image_1783.jpg",
    "name": "鲍溶",
    "star": 0
  },
  "star": 5,
  "tags": []
}