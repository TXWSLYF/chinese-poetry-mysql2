{
  "content": "茶烟一缕轻轻，搅动兰膏四座香，烹煎妙手赛维扬。非是谎，下马试来尝。\n　　黄金碾畔香尘细，碧玉瓯中白雪飞，扫醒破闷和脾胃。风韵美，唤醒睡希夷。\n　　蒙山顶上春光早，扬子江心水味高，陶家学士更风骚。应笑倒，销金帐饮羊\n羔。\n　　龙团香满三江水，石鼎诗成七步才，襄王无梦到阳台。归去来，随处是蓬莱。\n　　一瓯佳味侵诗梦，七碗清香胜碧简，竹炉汤沸火初红。两腋风，人在广寒宫。\n　　木瓜香带千林杏，金橘寒生万壑冰，一瓯甘露更驰名。恰二更，梦断酒初醒。\n　　兔毫盏内新尝罢，留得余香在齿牙，一瓶雪水最清佳。风韵煞，到底属陶家。\n　　龙须喷雪浮瓯面，凤髓和云泛盏弦，劝君休惜杖头钱。学玉川，平地便升仙。\n　　金樽满劝羊羔酒，不似灵芽泛玉瓯，声名喧满岳阳楼。夸妙手，博士便风流。\n　　金芽嫩采枝头露，雪乳香浮塞上酥，我家奇品世间无。君听取，声价彻皇都。",
  "dynasty": "元代",
  "id": 69475,
  "name": "【中吕】阳春曲　赠茶肆",
  "poet": {
    "desc": "李德载，[约公元一三一七年前后在世]名、里、生卒年及生平均不详，约元仁宗延佑中前后在世。工曲，存《赠茶肆》小令10首。",
    "id": 1164,
    "name": "李德载",
    "star": 0
  },
  "star": 1,
  "tags": []
}