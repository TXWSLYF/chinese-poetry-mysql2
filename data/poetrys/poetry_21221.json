{
  "content": "晓日提竹篮，家僮买春蔬。青青芹蕨下，叠卧双白鱼。 \n无声但呀呀，以气相喣濡。倾篮写地上，拨剌长尺馀。 \n岂唯刀机忧，坐见蝼蚁图。脱泉虽已久，得水犹可苏。 \n放之小池中，且用救干枯。水小池窄狭，动尾触四隅。 \n一时幸苟活，久远将何如。怜其不得所，移放于南湖。 \n南湖连西江，好去勿踟蹰。施恩即望报，吾非斯人徒。 \n不须泥沙底，辛苦觅明珠。",
  "dynasty": "唐代",
  "id": 21221,
  "name": "放鱼（自此后诗，到江州作）",
  "poet": {
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。",
    "id": 665,
    "image": "https://raw.githubusercontent.com/hujiaweibujidao/poetry/master/image/image_665.jpg",
    "name": "白居易",
    "star": 0
  },
  "star": 1,
  "tags": []
}