{
  "content": "正官桥柳润，候馆梅开，暮云凄冽。泽国春归，是烧灯时节。吹绽红蕖，挽低星斗，共水光澄澈。霜瓦楼台，参差似与，蓬壶相接。 \n千骑遨游，万家嬉笑，帘卷东风，弄妆成列。慢舞尊前，看轻盈回雪。来岁今宵，舜韶声里，对六鳌双阙。凤检飞来，玉骢去踏，青门华月。",
  "dynasty": "宋代",
  "id": 52110,
  "name": "醉蓬莱（秀城元夕）",
  "poet": {
    "desc": "刘一止（1078～1160）字行简，号太简居士，湖州归安（今浙江湖州）人。宣和三年进士，累官中书舍人、给事中，以敷文阁直学士致仕。为文敏捷，博学多才，其诗为吕本中、陈与义所叹赏。有《苕溪集》。",
    "id": 1027,
    "name": "刘一止",
    "star": 0
  },
  "star": 1,
  "tags": []
}