{
  "content": "君赋此诗夜，穷阴岁之馀。我和此诗日，微和春之初。 \n老知颜状改，病觉肢体虚。头上毛发短，口中牙齿疏。 \n一落老病界，难逃生死墟。况此促促世，与君多索居。 \n君在浙江东，荣驾方伯舆。我在魏阙下，谬乘大夫车。 \n妻孥常各饱，奴婢亦盈庐。唯是利人事，比君全不如。 \n我统十郎官，君领百吏胥。我掌四曹局，君管十乡闾。 \n君为父母君，大惠在资储。我为刀笔吏，小恶乃诛锄。 \n君提七郡籍，我按三尺书。俱已佩金印，尝同趋玉除。 \n外宠信非薄，中怀何不摅。恩光未报答，日月空居诸。 \n磊落尝许君，跼促应笑予。所以自知分，欲先歌归欤。",
  "dynasty": "唐代",
  "id": 22662,
  "name": "和微之诗二十三首。和除夜作",
  "poet": {
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。",
    "id": 665,
    "image": "https://raw.githubusercontent.com/hujiaweibujidao/poetry/master/image/image_665.jpg",
    "name": "白居易",
    "star": 0
  },
  "star": 1,
  "tags": []
}