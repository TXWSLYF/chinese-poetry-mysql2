{
  "content": "嗟予沉迷，猖獗已久。五十知非，古人尝有。立言补过， \n庶存不朽。包荒匿瑕，蓄此顽丑。月出致讥，贻愧皓首。 \n感悟遂晚，事往日迁。白璧何辜，青蝇屡前。群轻折轴， \n下沉黄泉。众毛飞骨，上凌青天。萋斐暗成，贝锦粲然。 \n泥沙聚埃，珠玉不鲜。洪焰烁山，发自纤烟。苍波荡日， \n起于微涓。交乱四国，播于八埏。拾尘掇蜂，疑圣猜贤。 \n哀哉悲夫，谁察予之贞坚。彼妇人之猖狂， \n不如鹊之强强。彼妇人之淫昏，不如鹑之奔奔。 \n坦荡君子，无悦簧言。擢发续罪，罪乃孔多。倾海流恶， \n恶无以过。人生实难，逢此织罗。积毁销金，沉忧作歌。 \n天未丧文，其如余何。妲己灭纣，褒女惑周。天维荡覆， \n职此之由。汉祖吕氏，食其在傍。秦皇太后，毐亦淫荒。 \n螮蝀作昏，遂掩太阳。万乘尚尔，匹夫何伤。辞殚意穷， \n心切理直。如或妄谈，昊天是殛。子野善听，离娄至明。 \n神靡遁响，鬼无逃形。不我遐弃，庶昭忠诚。",
  "dynasty": "唐代",
  "id": 7900,
  "name": "雪谗诗赠友人",
  "poet": {
    "desc": "李白（701年－762年），字太白，号青莲居士，唐朝浪漫主义诗人，被后人誉为“诗仙”。祖籍陇西成纪(待考)，出生于西域碎叶城，4岁再随父迁至剑南道绵州。李白存世诗文千余篇，有《李太白集》传世。762年病逝，享年61岁。其墓在今安徽当涂，四川江油、湖北安陆有纪念馆。",
    "id": 247,
    "image": "https://raw.githubusercontent.com/hujiaweibujidao/poetry/master/image/image_247.jpg",
    "name": "李白",
    "star": 0
  },
  "star": 3,
  "tags": []
}