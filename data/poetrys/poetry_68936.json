{
  "content": "凉吹拂衣袂，助我上高台。云檐风栋，窗户绝纤埃。四绕江山雄丽，万古盘龙踞虎，壮气锁崔嵬。二水中分远，艇子自归来。 \n望白云，迎碧汉，俯长淮。铎声到耳，亭亭孤塔现林隈。烟惹宫城深树，日照酒楼帘幕，物象眼前排。长啸下梯径，欲去更徘徊。",
  "dynasty": "宋代",
  "id": 68936,
  "name": "水调歌头",
  "poet": {
    "desc": "白君瑞，宋朝著名诗人，代表作品《木芙容》",
    "id": 3011,
    "name": "白君瑞",
    "star": 0
  },
  "star": 1,
  "tags": []
}