{
  "content": "睹君济时略，使我气填膺。长策竟不用，高才徒见称。 \n一朝知己达，累日诏书征。羽翮忽然就，风飙谁敢凌。 \n举鞭趋岭峤，屈指冒炎蒸。北雁送驰驿，南人思饮冰。 \n彼邦本倔强，习俗多骄矜。翠羽干平法，黄金挠直绳。 \n若将除害马，慎勿信苍蝇。魑魅宁无患，忠贞适有凭。 \n猿啼山不断，鸢跕路难登。海岸出交趾，江城连始兴。 \n绣衣当节制，幕府盛威棱。勿惮九嶷险，须令百越澄。 \n立谈多感激，行李即严凝。离别胡为者，云霄迟尔升。",
  "dynasty": "唐代",
  "id": 10328,
  "name": "饯宋八充彭中丞判官之岭南",
  "poet": {
    "desc": "高适是我国唐代著名的边塞诗人，世称“高常侍”。 作品收录于《高常侍集》。高适与岑参并称“高岑”，其诗作笔力雄健，气势奔放，洋溢着盛唐时期所特有的奋发进取、蓬勃向上的时代精神。",
    "id": 227,
    "image": "https://raw.githubusercontent.com/hujiaweibujidao/poetry/master/image/image_227.jpg",
    "name": "高适",
    "star": 0
  },
  "star": 2,
  "tags": []
}