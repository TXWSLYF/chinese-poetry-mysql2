{
  "content": "野客误桑麻，从军带镆铘。岂论之白帝，未合过黄花。 \n落日投江县，征尘漱齿牙。蜀音连井络，秦分隔褒斜。 \n硖路商逢使，山邮雀啅蛇。忆归临角黍，良遇得新瓜。 \n食久庭阴转，行多屐齿洼。气清岩下瀑，烟漫雨馀畬。 \n黄鸟当蚕候，稀蒿杂麦查。汗凉风似雪，浆度蜜如沙。 \n野色生肥芋，乡仪捣散茶。梯航经杜宇，烽候彻苴咩。 \n逗石流何险，通关运固赊。葛侯真竭泽，刘主合亡家。 \n陷彼贪功吠，贻为黩武夸。阵图谁许可，庙貌我揄揶。 \n闲事休征汉，斯行且咏巴。音繁来有铎，軏尽去无车。 \n溢目看风景，清怀啸月华。焰樵烹紫笋，腰簟憩乌纱。 \n杞国忧寻悟，临邛渴自加。移文莫有诮，必不滞天涯。",
  "dynasty": "唐代",
  "id": 30601,
  "name": "西县途中二十韵",
  "poet": {
    "desc": "薛能(817？-880？）晚唐著名诗人。《郡斋读书志》、《唐诗纪事》、《唐诗品汇》、《唐才子传》均载：“能，字太拙，汾州人(今山西汾阳一带)。”仕宦显达，官至工部尚书。时人称其“诗古赋纵横，令人畏后生”。唐人交游之风盛行。薛能一生仕宦他乡，游历众多地方，诗多寄送赠答、游历登临之作。晚唐一些著名诗人多与有诗与其唱和。",
    "id": 947,
    "name": "薛能",
    "star": 0
  },
  "star": 1,
  "tags": []
}