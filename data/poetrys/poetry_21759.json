{
  "content": "元圣生乘运，忠贤出应期。还将稽古力，助立太平基。 \n土控吴兼越，州连歙与池。山河地襟带，军镇国藩维。 \n廉察安江甸，澄清肃海夷。股肱分外守，耳目付中司。 \n楚老歌来暮，秦人咏去思。望如时雨至，福是岁星移。 \n政静民无讼，刑行吏不欺。撝谦惊主宠，阴德畏人知。 \n白玉惭温色，朱绳让直辞。行为时领袖，言作世蓍龟。 \n盛幕招贤士，连营训锐师。光华下鹓鹭，气色动熊罴。 \n出入麾幢引，登临剑戟随。好风迎解榻，美景待搴帷。 \n晴野霞飞绮，春郊柳宛丝。城乌惊画角，江雁避红旗。 \n藉草朱轮驻，攀花紫绶垂。山宜谢公屐，洲称柳家诗。 \n酒气和芳杜，弦声乱子规。分球齐马首，列舞匝蛾眉。 \n醉惜年光晚，欢怜日影迟。回塘排玉棹，归路拥金羁。 \n自顾龙钟者，尝蒙噢咻之。仰山尘不让，涉海水难为。 \n身忝乡人荐，名因国士推。提携增善价，拂拭长妍姿。 \n射策端心术，迁乔整羽仪。幸穿杨远叶，谬折桂高枝。 \n佩德潜书带，铭仁暗勒肌。饬躬趋馆舍，拜手挹阶墀。 \n霄汉程虽在，风尘迹尚卑。敝衣羞布素，败屋厌茅茨。 \n养乏晨昏膳，居无伏腊资。盛时贫可耻，壮岁病堪嗤。 \n擢第名方立，耽书力未疲。磨铅重剸割，策蹇再奔驰。 \n相马须怜瘦，呼鹰正及饥。扶摇重即事，会有答恩时。",
  "dynasty": "唐代",
  "id": 21759,
  "name": "叙德书情四十韵，上宣歙翟中丞",
  "poet": {
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。",
    "id": 665,
    "image": "https://raw.githubusercontent.com/hujiaweibujidao/poetry/master/image/image_665.jpg",
    "name": "白居易",
    "star": 0
  },
  "star": 1,
  "tags": []
}