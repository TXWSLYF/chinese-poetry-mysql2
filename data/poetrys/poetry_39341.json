{
  "content": "只合沧洲钓与耕，忽依萤烛愧功成。未游宦路叨卑宦， \n才到名场得大名。梁苑二年陪众客，温陵十载佐双旌。 \n钱财尽是侯王惠，骨肉偕承里巷荣。拙赋偏闻镌印卖， \n恶诗亲见画图呈。多栽桃李期春色，阔凿池塘许月明。 \n寒益轻裯饶美寝，出乘车马免徒行。粗支菽粟防饥歉， \n薄有杯盘备送迎。僧俗共邻栖隐乐，妻孥同爱水云清。 \n如今便死还甘分，莫更嫌他白发生。",
  "dynasty": "唐代",
  "id": 39341,
  "name": "自咏十韵",
  "poet": {
    "desc": "徐夤：字昭梦，福建莆田人。登乾宁进士第，授秘书省正字。依王审知，礼待简略，遂拂衣去，归隐延寿溪（现留于绶溪公园，系莆田二十四景之一）。著有《探龙》、《钓矶》二集，诗二百六十五首。",
    "id": 925,
    "image": "https://raw.githubusercontent.com/hujiaweibujidao/poetry/master/image/image_925.jpg",
    "name": "徐夤",
    "star": 0
  },
  "star": 1,
  "tags": []
}