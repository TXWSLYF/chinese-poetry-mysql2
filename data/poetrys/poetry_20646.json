{
  "content": "清晨颒寒水，动摇襟袖轻。翳翳林上叶，不知秋暗生。 \n回悲镜中发，华白三四茎。岂无满头黑，念此衰已萌。 \n微霜才结露，翔鸠初变鹰。无乃天地意，使之行小惩。 \n鸱鸮诚可恶，蔽日有高鹏。舍大以擒细，我心终不能。 \n往岁学仙侣，各在无何乡。同时骛名者，次第鹓鹭行。 \n而我两不遂，三十鬓添霜。日暮江上立，蝉鸣枫树黄。 \n后伏火犹在，先秋蝉已多。云色日夜白，骄阳能几何。 \n壤隙漏江海，忽微成网罗。勿言时不至，但恐岁蹉跎。 \n新月才到地，轻河如泛云。萤飞高下火，树影参差文。 \n露簟有微润，清香时暗焚。夜闲心寂默，洞庭无垢氛。 \n霁丽床前影，飘萧帘外竹。簟凉朝睡重，梦觉茶香熟。 \n亲烹园内葵，凭买家家曲。酿酒并毓蔬，人来有棋局。 \n寒竹秋雨重，凌霄晚花落。低回翠玉梢，散乱栀黄萼。 \n颜色有殊异，风霜无好恶。年年百草芳，毕意同萧索。 \n春非我独春，秋非我独秋。岂念百草死，但念霜满头。 \n头白古所同，胡为坐烦忧。茫茫百年内，处身良未休。 \n西风冷衾簟，展转布华茵。来者承玉体，去者流芳尘。 \n适意丑为好，及时疏亦亲。衰周仲尼出，无乃为妖人。 \n漠漠江面烧，微微枫树烟。今日复今夕，秋怀方浩然。 \n况我头上发，衰白不待年。我怀有时极，此意何由诠。",
  "dynasty": "唐代",
  "id": 20646,
  "name": "解秋十首",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 1,
  "tags": []
}