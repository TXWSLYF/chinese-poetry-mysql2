{
  "content": "昔年开汴水，元应别有由。或兼通楚塞，宁独为扬州。 \n直断平芜色，横分积石流。所思千里便，岂计万方忧。 \n首甚资功济，终难弭宴游。空怀龙舸下，不见锦帆收。 \n浪倒长汀柳，风欹远岸楼。奔逾怀许竭，澄彻泗滨休。 \n路要多行客，鱼稀少钓舟。日开天际晚，雁合碛西秋。 \n一派注沧海，几人生白头。常期身事毕，于此泳东浮。",
  "dynasty": "唐代",
  "id": 33129,
  "name": "汴河十二韵",
  "poet": {
    "desc": "许棠（生卒年不详），字文化，唐代诗人。咸通十二年，进士及第，曾为江宁丞。后辞官，潦倒以终，为“咸通十哲”之一。",
    "id": 1849,
    "name": "许棠",
    "star": 0
  },
  "star": 1,
  "tags": []
}