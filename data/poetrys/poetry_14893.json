{
  "content": "束发逢世屯，怀恩抱明义。读书良有感，学剑惭非智。 \n遂别鲁诸生，来从窦车骑。追兵赴边急，络马黄金辔。 \n出入燕南陲，由来重意气。自经皋兰战，又破楼烦地。 \n西北护三边，东南留一尉。时过欻如云，参差不自意。 \n将军失恩泽，万事从此异。置酒高台上，薄暮秋风至。 \n长戟与我归，归来同弃置。自酌还自饮，非名又非利。 \n歌出易水寒，琴下雍门泪。出逢平乐旧，言在天阶侍。 \n问我从军苦，自陈少年贵。丈夫交四海，徒论身自致。 \n汉将不封侯，苏卿劳远使。今我终此曲，此曲诚不易。 \n贵人难识心，何由知忌讳。",
  "dynasty": "唐代",
  "id": 14893,
  "name": "来从窦车骑行（自朔方行作）",
  "poet": {
    "desc": "李益(约750—约830)， 唐代诗人，字君虞，祖籍凉州姑臧（今甘肃武威市凉州区），后迁河南郑州。大历四年(769)进士，初任郑县尉，久不得升迁，建中四年(783)登书判拔萃科。因仕途失意，后弃官在燕赵一带漫游。以边塞诗作名世，擅长绝句，尤其工于七绝。",
    "id": 484,
    "image": "https://raw.githubusercontent.com/hujiaweibujidao/poetry/master/image/image_484.jpg",
    "name": "李益",
    "star": 0
  },
  "star": 1,
  "tags": []
}