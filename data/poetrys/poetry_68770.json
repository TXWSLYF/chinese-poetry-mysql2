{
  "content": "园林罢组织。树树东风翠云滴。草满旧家行迹。是鼓舞得声声，晓莺如觅。愁红半湿。煞憔悴、墙根堪惜。可念我，飘零如此，一地送岑寂。 \n龟石。当年第一。也似老、人间风日。余葩选甚颜色。羞捻江南，断肠词笔。留春浑未得。翻些入、啼鹃夜泣。清江晚，绿杨归思，隔岸数峰出。",
  "dynasty": "宋代",
  "id": 68770,
  "name": "霓裳中序第一（春晚旅寓）",
  "poet": {
    "id": 0,
    "name": "姜个翁",
    "star": 0
  },
  "star": 1,
  "tags": []
}