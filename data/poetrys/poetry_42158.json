{
  "content": "芳岁不我与，飒然凉风生。繁华扫地歇，蟋蟀充堂鸣。 \n感物增忧思，奋衣出游行。行值古墓林，白骨下纵横。 \n田竖鞭髑髅，村童扫精灵。精灵无奈何，像设安所荣。 \n石人徒瞑目，表柱烧无声。试读碑上文，乃是昔时英。 \n位极君诏葬，勋高盈忠贞。宠终禁樵采，立嗣修坟茔。 \n运否前政缺，群盗多蚊虻。即此丘垄坏，铁心为沾缨。 \n当其崇树日，岂意侵夺并。冥漠生变故，凄凉结幽明。 \n悲端岂自我，外物纷相萦。所适非所见，前登江上城。 \n倚楼临绿水，一望解伤情。",
  "dynasty": "唐代",
  "id": 42158,
  "name": "适思",
  "poet": {
    "id": 0,
    "name": "颜胄",
    "star": 0
  },
  "star": 1,
  "tags": []
}