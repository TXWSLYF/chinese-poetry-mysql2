{
  "content": "大始未形，混沌无际。上下开运，乾坤定位。日月丽天， \n山川镇地。万汇犹屯，三才始备。肇有神化，初生蒸民。 \n上惟立德，下无疏亲。皇风荡荡，黔首淳淳。天下有道， \n谁非圣人。开源嗜欲，浇漓俗盛。贤者避世，真人华命。 \n八极神乡，十州异境。翠阜丹丘，潜伏灵圣。惟彼武夷， \n实曰洞天。峰峦黛染，岩岫霞鲜。金房玉室，羽盖云輧。 \n葬日风雨，会有神仙。国步多艰，皇纲中绝。四海九州， \n瓜分幅裂。稔祸陬隅，阻兵瓯越。寂寞玄风，荒凉绛阙。 \n赫赫烈祖，再造丕基。拱揖高让，神人乐推。明明我后， \n允协昌基。功崇下武，德茂重熙。睿哲英断，雄略神智。 \n拓土开疆，经天纬地。五岭来庭，三湘清彻。四海震威， \n群生怀惠。犹劳宵旰，犹混马车。贪狼俟静，害焉方除。 \n淹留骏驭，想像鹑居。心悬真洞，梦到华胥。乃眷名山， \n追惟圣迹。内库颁金，元侯奉职。三境求规，五灵取则。 \n跨谷弥冈，张霄架极。珠宫宝殿，璇台玉堂。凤翔高甍， \n龙转回廊。错落金碧，玲珑璧珰。云生林楚，雷绕藩墙。 \n七圣斯严，三君如在。八景灵舆，九华神盖。清霄莫胥， \n明霜匪对。仿佛壶中，依稀物外。众真之宇，拟之无伦。 \n会仙之类，名之惟新。高峰为壑，区谷成坰.皇献颂声， \n永绝淄磷。",
  "dynasty": "唐代",
  "id": 46982,
  "name": "冲佑观",
  "poet": {
    "desc": "张绍，唐代诗人。生平不详,仅留下作品《冲佑观》。",
    "id": 2997,
    "name": "张绍",
    "star": 0
  },
  "star": 1,
  "tags": []
}