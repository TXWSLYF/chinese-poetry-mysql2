{
  "content": "重华升宝历，轩帝眇闲居。政成天子孝，俗返上皇初。 \n忘味因观乐，欢心寄合酺.自怜疲马意，恋恋主恩馀。 \n朱城尘曀灭，翠幕景情开。震震灵鼍起，翔翔舞凤来。 \n雕盘装草树，绮乘结楼台。共喜光华日，酣歌捧玉杯。 \n晓月调金阙，朝暾对玉盘。争驰群鸟散，斗伎百花团。 \n遇圣人知幸，承恩物自欢。洛桥将举烛，醉舞拂归鞍。 \n恺宴惟今席，馀欢殊未穷。入云歌袅袅，向日伎丛丛。 \n驶管催酣兴，留关待曲终。长安若为乐，应与万方同。",
  "dynasty": "唐代",
  "id": 4336,
  "name": "东都酺宴四首",
  "poet": {
    "desc": "张说(667年～730年) 唐代文学家，诗人，政治家。字道济，一字说之。原籍范阳（今河北涿县），世居河东（今山西永济），徙家洛阳。",
    "id": 149,
    "image": "https://raw.githubusercontent.com/hujiaweibujidao/poetry/master/image/image_149.jpg",
    "name": "张说",
    "star": 0
  },
  "star": 1,
  "tags": []
}