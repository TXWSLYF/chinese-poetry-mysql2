{
  "content": "一剑凌风，跨六鳌头，登君玉峰。听金童宣敕，琼胎掇送，大唐进士，圣宋仙翁。琪树玲珑，宝花散漫，香霭天枝绕绛空。后五日，有竹湖公相，梦叶井熊。 \n峥嵘得子如龙。傲南墅修篁皓鹤中。似银瓶碾月，一清彻底，玉虹贯斗，千丈蟠胸。洛殿催班，燃灯赐对，九万鹏程瞬息通。蟠桃宴，与蟾宫双桂，长伴乔松。",
  "dynasty": "宋代",
  "id": 66998,
  "name": "沁园春（庆赵运干）",
  "poet": {
    "id": 0,
    "name": "赵福元",
    "star": 0
  },
  "star": 1,
  "tags": []
}