{
  "content": "近来唯乐静，移傍故城居。闲打修琴料，时封谢药书。 \n夜停江上鸟，晴晒箧中鱼。出亦图何事，无劳置栈车。 \n倩人医病树，看仆补衡茅。散发还同阮，无心敢慕巢。 \n简便书露竹，尊待破霜匏。日好林间坐，烟萝近欲交。 \n倭僧留海纸，山匠制云床。懒外应无敌，贫中直是王。 \n池平鸥思喜，花尽蝶情忙。欲问新秋计，菱丝一亩强。 \n故山空自掷，当路竟谁知。只有经时策，全无养拙资。 \n病深怜灸客，炊晚信樵儿。谩欲陈风俗，周官未采诗。 \n福地能容堑，玄关讵有扉。静思琼版字，闲洗铁筇衣。 \n鸟破凉烟下，人冲暮雨归。故园秋草梦，犹记绿微微。 \n水影沉鱼器，邻声动纬车。燕轻捎坠叶，蜂懒卧燋花。 \n说史评诸例，论兵到百家。明时如不用，归去种桑麻。 \n禹穴奇编缺，雷平异境残。静吟封箓检，归兴削帆竿。 \n白石堪为饭，青萝好作冠。几时当斗柄，同上步罡坛。 \n强起披衣坐，徐行处暑天。上阶来斗雀，移树去惊蝉。 \n莫问盐车骏，谁看酱瓿玄。黄金如可化，相近买云泉。 \n野入青芜巷，陂侵白竹门。风高开栗刺，沙浅露芹根。 \n迸鼠缘藤桁，饥乌立石盆。东吴虽不改，谁是武王孙。 \n疏慵真有素，时势尽无能。风月虽为敌，林泉幸未憎。 \n酒材经夏阙，诗债待秋征。只有君同癖，闲来对曲肱。",
  "dynasty": "唐代",
  "id": 33722,
  "name": "袭美见题郊居十首，因次韵酬之以伸荣谢",
  "poet": {
    "desc": "陆龟蒙（？～公元881年），唐代农学家、文学家，字鲁望，别号天随子、江湖散人、甫里先生，江苏吴县人。曾任湖州、苏州刺史幕僚，后隐居松江甫里，编著有《甫里先生文集》等。 他的小品文主要收在《笠泽丛书》中，现实针对性强，议论也颇精切，如《野庙碑》、《记稻鼠》等。陆龟蒙与皮日休交友，世称“皮陆”，诗以写景咏物为多。",
    "id": 335,
    "image": "https://raw.githubusercontent.com/hujiaweibujidao/poetry/master/image/image_335.jpg",
    "name": "陆龟蒙",
    "star": 0
  },
  "star": 2,
  "tags": []
}