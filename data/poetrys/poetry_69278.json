{
  "content": "西北有高山，云是文殊台。\n台上明月池，千叶金莲开。\n花花相映发，叶叶同根栽。\n王母携双成，绿盖云中来。\n结以同心合，授以九子钗。\n翠装雕玉辇，丹髹沉香斋。\n护置琉璃屏，立在文石阶。\n长恐乘风去，舍我归蓬莱。\n从猎往上林，小队城南隈。\n雪鹰异凡羽，果马殊群材。\n言过乐游怨，进及长杨街。\n张宴奏丝桐，新月穿宫槐。\n携手呼太息，乐极生微哀。\n千秋终寂寞，此日谁追陪。\n陛下寿万年，妾命如尘埃。\n愿共南山椁，长奉西宫杯。\n披香淖博士，侧听私惊猜：\n今日乐方乐，私语胡为哉？\n待诏东方生，执戟前诙谐。\n熏炉拂黼帐，白露零苍台。\n吾王慎玉体，对酒毋伤怀。",
  "dynasty": "清代",
  "id": 69278,
  "name": "清凉山赞佛寺 （四首选一）",
  "poet": {
    "desc": "吴伟业（1609～1672）字骏公，号梅村，别署鹿樵生、灌隐主人、大云道人，世居江苏昆山，祖父始迁江苏太仓，汉族，江苏太仓人，崇祯进士。明末清初著名诗人，与钱谦益、龚鼎孳并称“江左三大家”，又为娄东诗派开创者。长于七言歌行，初学“长庆体”，后自成新吟，后人称之为“梅村体”。",
    "id": 640,
    "image": "https://raw.githubusercontent.com/hujiaweibujidao/poetry/master/image/image_640.jpg",
    "name": "吴伟业",
    "star": 0
  },
  "star": 1,
  "tags": []
}