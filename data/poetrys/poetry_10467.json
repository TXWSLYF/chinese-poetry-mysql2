{
  "content": "蛰龙三冬卧，老鹤万里心。昔时贤俊人，未遇犹视今。 \n嵇康不得死，孔明有知音。又如垄底松，用舍在所寻。 \n大哉霜雪干，岁久为枯林。 \n昔者庞德公，未曾入州府。襄阳耆旧间，处士节独苦。 \n岂无济时策，终竟畏罗罟。林茂鸟有归，水深鱼知聚。 \n举家依鹿门，刘表焉得取。 \n我今日夜忧，诸弟各异方。不知死与生，何况道路长。 \n避寇一分散，饥寒永相望。岂无柴门归，欲出畏虎狼。 \n仰看云中雁，禽鸟亦有行。 \n蓬生非无根，漂荡随高风。天寒落万里，不复归本丛。 \n客子念故宅，三年门巷空。怅望但烽火，戎车满关东。 \n生涯能几何，常在羁旅中。 \n昔在洛阳时，亲友相追攀。送客东郊道，遨游宿南山。 \n烟尘阻长河，树羽成皋间。回首载酒地，岂无一日还。 \n丈夫贵壮健，惨戚非朱颜。",
  "dynasty": "唐代",
  "id": 10467,
  "name": "遣兴五首",
  "poet": {
    "desc": "杜甫（712－770），字子美，自号少陵野老，世称“杜工部”、“杜少陵”等，汉族，河南府巩县（今河南省巩义市）人，唐代伟大的现实主义诗人，杜甫被世人尊为“诗圣”，其诗被称为“诗史”。杜甫与李白合称“李杜”，为了跟另外两位诗人李商隐与杜牧即“小李杜”区别开来，杜甫与李白又合称“大李杜”。他忧国忧民，人格高尚，他的约1400余首诗被保留了下来，诗艺精湛，在中国古典诗歌中备受推崇，影响深远。759-766年间曾居成都，后世有杜甫草堂纪念。",
    "id": 474,
    "image": "https://raw.githubusercontent.com/hujiaweibujidao/poetry/master/image/image_474.jpg",
    "name": "杜甫",
    "star": 0
  },
  "star": 1,
  "tags": []
}