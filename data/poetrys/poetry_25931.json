{
  "content": "正月一日后，寻春更不眠。自知还近僻，众说过于颠。 \n看水宁依路，登山欲到天。悠悠芳思起，多是晚风前。 \n官卑长少事，县僻又无城。未晓冲寒起，迎春忍病行。 \n树枝风掉软，菜甲土浮轻。好个林间鹊，今朝足喜声。 \n诗酒相牵引，朝朝思不穷。苔痕雪水里，春色竹烟中。 \n迎雨缘池草，摧花倚树风。书非名利事，爱此少人同。 \n尘中主印吏，谁遣有高情。趁暖檐前坐，寻芳树底行。 \n土融凝墅色，冰败满池声。渐觉春相泥，朝来睡不轻。 \n疏顽无异事，随例但添年。旧历藏深箧，新衣薄絮绵。 \n暖风浑酒色，晴日畅琴弦。同伴无辞困，游春贵在先。 \n看春长不足，岂更觉身劳。寺里花枝净，山中水色高。 \n嫩云轻似絮，新草细如毛。并起诗人思，还应费笔毫。 \n悠悠小县吏，憔悴入新年。远思遭诗恼，闲情被酒牵。 \n恋花林下饮，爱草野中眠。疏懒今成性，谁人肯更怜。 \n处处春光遍，游人亦不稀。向阳倾冷酒，看影试新衣。 \n嫩树行移长，幽禽语旋飞。同来皆去尽，冲夜独吟归。 \n朝朝看春色，春色似相怜。酒醒莺啼里，诗成蝶舞前。 \n摘花盈手露，折竹满庭烟。亲故多相笑，疏狂似少年。 \n卑官还不恶，行止得逍遥。晴野花侵路，春陂水上桥。 \n尘埃生暖色，药草长新苗。看却烟光散，狂风处处飘。 \n身被春光引，经时更不归。嚼花香满口，书竹粉黏衣。 \n弄日莺狂语，迎风蝶倒飞。自知疏懒性，得事亦应稀。 \n晓脱青衫出，闲行气味长。一瓶春酒色，数顷野花香。 \n朝客闻应羡，山僧见亦狂。不将僮仆去，恐为损风光。",
  "dynasty": "唐代",
  "id": 25931,
  "name": "游春十二首",
  "poet": {
    "desc": "姚合，陕州硖石人。生卒年均不详，约唐文宗太和中前后在世。以诗名。登元和十一年（公元八一六年）进士第。初授武功主簿，人因称为姚武功。调富平、万年尉。宝历中，（公元八二六年左右）历监察御史，户部员外郎。出任荆、杭二州刺史。后为给事中，陕、虢观察使。与马戴、费冠卿、殷尧藩、张籍游，李频师事之。诗与贾岛齐名，号称“姚、贾”。仕终秘书监。合著有诗集十卷，《新唐书艺文志》及选王维、祖咏等十八人诗，为极玄集一卷，又摭古人诗联，叙其措意，各有体要，撰诗例一卷，（均《唐才子传》）并传于世。",
    "id": 477,
    "image": "https://raw.githubusercontent.com/hujiaweibujidao/poetry/master/image/image_477.jpg",
    "name": "姚合",
    "star": 0
  },
  "star": 1,
  "tags": []
}