{
  "content": "开山十馀里，青壁森相倚。欲识尧时天，东溪白云是。 \n雷声转幽壑，云气杳流水。涧影生龙蛇，岩端翳柽梓。 \n大道终不易，君恩曷能已。鹤羡无老时，龟言摄生理。 \n浮年笑六甲，元化潜一指。未暇扫云梯，空惭阮氏子。 \n今朝共游者，得性闲未归。已到仙人家，莫惊鸥鸟飞。 \n水深严子钓，松挂巢父衣。云气转幽寂，溪流无是非。 \n名理未足羡，腥臊讵所希。自惟负贞意，何岁当食薇。",
  "dynasty": "唐代",
  "id": 5401,
  "name": "家叔征君东溪草堂二首",
  "poet": {
    "desc": "卢象，唐（约公元七四一年前后在世）字纬卿，汶水人。（唐才子传云：鸿之侄。恐不确）生卒年均不详，约唐玄宗开元末前后在世。携家久居江东。开元中，与王维齐名。仕为秘书郎。转右卫仓曹掾。丞相深器之。累官司勋员外郎。象名盛气高，少所卑下，遂为飞语所中，左迁齐、邠、郑三郡司马。入为膳部员外郎。安禄山之乱，象受伪署，因贬永州司户。起为主客员外郎，道病，遂卒于武昌。象著有文集十二卷，《新唐书艺文志》传于世。",
    "id": 2566,
    "image": "https://raw.githubusercontent.com/hujiaweibujidao/poetry/master/image/image_2566.jpg",
    "name": "卢象",
    "star": 0
  },
  "star": 1,
  "tags": []
}