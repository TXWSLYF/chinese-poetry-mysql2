{
  "content": "河边杨柳百丈枝，别有长条踠地垂。 \n河水冲激根株危，倏忽河中风浪吹。\n可怜巢里凤凰儿，无故当年生别离。\n流槎一去上天池，织女支机当见随。\n谁言从来荫数国，直用东南一小枝。\n昔日公子出南皮，何处相寻玄武陂。\n骏马翩翩西北驰，左右弯弧仰月支。\n连钱障泥渡水骑，白玉手板落盘螭。\n君言丈夫无意气，试问燕山那得碑。\n凤凰新管萧史吹，朱鸟春窗玉女窥。\n衔云酒杯赤玛瑙，照日食螺紫琉璃。\n百年霜露奄离披，一旦功名不可为。\n定是怀王作计误，无事翻复用张仪。\n不如饮酒高阳池，日暮归时倒接离。\n武昌城下谁见移，官渡营前那可知。\n独忆飞絮鹅毛下，非复青丝马尾垂。\n欲与梅花留一曲，共将长笛管中吹。",
  "dynasty": "南北朝",
  "id": 48159,
  "name": "杨柳歌",
  "poet": {
    "desc": "庾信（513—581）字子山，小字兰成，北周时期人。南阳新野（今属河南）人。他以聪颖的资质，在梁这个南朝文学的全盛时代积累了很高的文学素养，又来到北方，以其沉痛的生活经历丰富了创作的内容，并多少接受了北方文化的某些因素，从而形成自己的独特面貌。",
    "id": 662,
    "image": "https://raw.githubusercontent.com/hujiaweibujidao/poetry/master/image/image_662.jpg",
    "name": "庾信",
    "star": 0
  },
  "star": 6,
  "tags": []
}