{
  "content": "单于犯蓟壖，骠骑略萧边。南山木叶飞下地， \n北海蓬根乱上天。科斗连营太原道，鱼丽合阵武威川。 \n三军遥倚仗，万里相驰逐。旌旆悠悠静瀚源， \n鼙鼓喧喧动卢谷。穷徼上幽陵，吁嗟倦寝兴。 \n马蹄冻溜石，胡毳暖生冰。云沙泱漭天光闭， \n河塞阴沉海色凝。崆峒异国谁能托，萧索边心常不乐。 \n近见行人畏白龙，遥闻公主愁黄鹤。阳春半，岐路间， \n瑶台苑，玉门关。百花芳树红将歇，二月兰皋绿未还。 \n阵云不散鱼龙水，雨雪犹飞鸿雁山。山嶂连绵不可极， \n路远辛勤梦颜色。北堂萱草不寄来，东园桃李长相忆。 \n汉将纷纭攻战盈，胡寇萧条幽朔清。韩君拜节偏知远， \n郑吉驱旌坐见迎。火绝烟沉右西极，谷静山空左北平。 \n但使将军能百战，不须天子筑长城。",
  "dynasty": "唐代",
  "id": 3119,
  "name": "大漠行（一作胡皓诗）",
  "poet": {
    "desc": "崔湜（shí）（671年－713年），字澄澜，定州安喜（今河北定县）人，唐朝宰相，中书侍郎崔仁师之孙。户部尚书崔挹之子。崔湜出身于博陵崔氏安平房，进士及第，曾参与编纂《三教珠英》，先后依附于武三思、上官婉儿，由考功员外郎累迁至中书侍郎、同平章事。后因典选受贿被贬为江州司马，不久又起复为尚书左丞。唐中宗驾崩后，崔湜依附韦皇后，改任吏部侍郎。唐隆政变后，他又依附太平公主，升任同中书门下三品，并进中书令。开元元年（713年），唐玄宗铲除太平公主，崔湜被流放岭南，途中被赐死。时年四十三岁。",
    "id": 1362,
    "name": "崔湜",
    "star": 0
  },
  "star": 7,
  "tags": []
}