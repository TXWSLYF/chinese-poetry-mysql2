{
  "content": "服药备江瘴，四年方一疠。岂是药无功，伊予久留滞。 \n滞留人固薄，瘴久药难制。去日良已甘，归途奈无际。 \n弃置何所任，郑公怜我病。三十九万钱，资予养顽暝。 \n身贱杀何益，恩深报难罄。公其万千年，世有天之郑。 \n忆作孩稚初，健羡成人列。倦学厌日长，嬉游念佳节。 \n今来渐讳年，顿与前心别。白日速如飞，佳晨亦骚屑。 \n昔在痛饮场，憎人病辞醉。病来身怕酒，始悟他人意。 \n怕酒岂不闲，悲无少年气。传语少年儿，杯盘莫回避。 \n忆初头始白，昼夜惊一缕。渐及鬓与须，多来不能数。 \n壮年等闲过，过壮年已五。华发不再青，劳生竟何补。 \n在家非不病，有病心亦安。起居甥侄扶，药饵兄嫂看。 \n今病兄远路，道遥书信难。寄言娇小弟，莫作官家官。 \n燕巢官舍内，我尔俱为客。岁晚我独留，秋深尔安适。 \n风高翅羽垂，路远烟波隔。去去玉山岑，人间网罗窄。 \n檐宇夜来旷，暗知秋已生。卧悲衾簟冷，病觉支体轻。 \n炎昏岂不倦，时去聊自惊。浩叹终一夕，空堂天欲明。 \n秋依静处多，况乃凌晨趣。深竹蝉昼风，翠茸衫晓露。 \n庭莎病看长，林果闲知数。何以强健时，公门日劳骛。 \n朝结故乡念，暮作空堂寝。梦别泪亦流，啼痕暗横枕。 \n昔愁凭酒遣，今病安能饮。落尽秋槿花，离人病犹甚。",
  "dynasty": "唐代",
  "id": 20647,
  "name": "遣病十首",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 1,
  "tags": []
}