{
  "content": "新诗吟兴浓，香醪量洪，好花插乌纱重。百年世事苦匆匆，莫把眉头纵。鸥\n鹭新盟，云山清兴，远红尘俗事冗。假石崇运能，能范丹命穷，总一枕南柯梦。\n长歌咏楚词，细赓和杜诗，闲临写羲之字。乱云堆里结茅茨，无意居朝市。珠履\n三千，金钗十二，朝承恩暮赐死。来商山紫芝，理桐江钓丝，毕罢了功名事。住\n茅舍竹篱，穿芒鞋布衣，啖霍食藜羹味。两轮日月走东西，搬今古兴和废。蕙帐\n低垂，柴门深闭，大斋时犹未起。叹苏卿牧羝，笑刘琨听鸡，睡不足三竿日。\n　　任薰莸不分，尽玉石共焚，由人海鱼龙混。长歌楚些吊湘魂，谁待看匡时论。\n身重千金，舌缄三寸，坐时安行处稳。醉看山倒樽，醒读书闭门，无半点尘俗闷。\n　　荣华梦一场，功名纸半张，是非海波千丈。马啼踏碎禁街霜，听几度头鸡唱。\n尘土衣冠，江湖心量，出皇家麟凤网。慕夷齐首阳，叹韩彭未央，早纳纸风魔状。\n功名辞凤阙，浮生寄蚁穴，醉入黄鸡社。取之无禁用无竭，江上风山间月。基业\n隋唐，干戈吴越，付渔樵闲话说。酒杯中影蛇，枕头上梦蝶，二十载花开谢。繁\n华景已休，功名事莫求，算富贵难消受。匡庐挂在屋西头，终日看云出岫。瓜地\n深锄，茅庵新沟，醉翁意不在酒。厌襟裾马牛，笑衣冠沐猴，拂破我归由袖。\n　　朱颜去不回，白发来暗催，黄金尽将时背。穷居野处保无危，俯仰心无愧。\n秋菊宜餐，春兰堪佩，度流光如逝水。高阳池举杯，灞陵桥探海，傲杀王侯贵。\n身不出敝庐，脚不登仕途，名不上功劳簿。窗前流水枕边书，深参透其中趣。大\n泽诛蛇，中原逐鹿，任江山谁做主。孟浩然跨驴，严子陵钓鱼，快快煞闲人物。\n　　风俗变甚讹，人情较太薄，世事处真微末。收拾琴剑入山阿，眼不见高轩过。\n性本疏慵，才非王佐，守一丘并一壑。算人生几何，惊头颅半皤，怕干惹萧墙祸。\n　　云林远市朝，烟村绝吏曹，风景隔长安道。淋漓醉墨湿宫袍，诗酒把王侯傲。\n南亩躬耕，东皋舒啸，看青山终日饱。携一琴一鹤，做半渔半樵，人不识予心乐。\n　　色侵阶碧苔，荫当门绿槐，香满瓮黄齑。青山招我赋归来，放浪形骸外。汉\n室三杰，唐家十宰，数英雄如过客。置轩车第宅，积子女玉帛，见多少成和败。\n逐东风看花，锄明月种瓜，趁春雨耘苗稼。堪嗟尘事手抟沙，较世味如嚼蜡。杖\n屦梅边，琴樽松下，锁心猿拴意马。鸱夷泛海槎，陶潜休县衙，入千古渔樵话。\n　　意堤防若城，口缄守似瓶，心磨拭如明镜。沧波照影鬓星星，莫行险图侥幸。\n松菊幽怀，莼鲈高兴，乐桑榆淹暮景。手执玉捧盈，足临深履冰，固君子知天命。\n　　两眉舒不攒，一身闲尽扌弃，百事了无羁绊。霜侵两鬓渐成斑，嗟暗里年光\n换。小可杯盘，寻常烟爨，客来时随意款。喜情欢量宽，乐心广体胖，生与死由\n天断。\n　　结构就草庵，葺理下药篮，整顿挑诗担。萧萧白发不胜簪，羞对青铜鉴。绝\n念荣华，甘心恬淡，安乐窝分付俺。饮壶觞半酣，共渔樵笑谈，乔公案无心勘。\n白茅葺短檐，黄芦编细帘，红槿插疏篱堑。诗成一笑写霜缣，诲不厌学不倦。伴\n侣猿鹤，生涯琴剑，设柴门常自掩。沽村醪价廉，挑野菜味甜，绝断了功名念。\n　　百篇诗细吟，一壶酒自斟，半间屋和云赁。粗衣淡饭且消任，得温饱思量甚。\n世态团蜂，人心毒鸩，是和非都在恁。枕床头素琴，坐门前绿阴，梦不入非熊魂。\n　　访壶公洞天，谒卢仝玉川，住潘岳河阳县。汉家陵寝草芊芊，叹世事云千变。\n暮鼓晨钟，秋鸿春燕，随光阴闲过遣。结茅庐数椽，和梅诗几篇，遂了俺平生愿。\n　　染风霜鬓斑，际风云兴阑，耽风月心全慢。天公容我老来间，且吃顿黄齑饭。\n并处贤愚，同炉冰炭，怪先生归去晚。拜韩侯上坛，放张良入山，谁身后无忧患。",
  "dynasty": "元代",
  "id": 70261,
  "name": "【中吕】朝天子　归隐",
  "poet": {
    "desc": "汪元亨（生卒不详），元代文学家。字协贞，号云林，别号临川佚老，饶州（今江西鄱阳）人元至正间出仕浙江省掾，后迁居常熟官至尚书。所作杂剧有三种，今皆不传。《录鬼簿续篇》说他有《归田录》一百篇行世，见重于人。现存小令恰一百首，中题名「警世」者二十首，题作《归田》者八十首。他生当元末明初乱世，从今存散曲内容看，多警世叹时之作，吟咏归田隐逸生活。在艺术上，其散曲风格豪放，语言质朴，善用排比，一气贯注：有些则潇洒典雅，情味浓郁，互文比喻，耐人寻味。",
    "id": 2823,
    "name": "汪元亨",
    "star": 0
  },
  "star": 5,
  "tags": []
}