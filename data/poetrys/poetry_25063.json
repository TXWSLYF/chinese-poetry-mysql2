{
  "content": "金奏云坛毕，同云拂雪来。玉田千亩合，琼室万家开。 \n湖暗冰封镜，山明树变梅。裂缯分井陌，连璧混楼台。 \n麻引诗人兴，盐牵谢女才。细疑歌响尽，旅作舞腰回。 \n著水鹅毛失，铺松鹤羽摧。半崖云掩映，当砌月裴回。 \n遇物纤能状，随方巧若裁。玉花全缀萼，珠蚌尽呈胎。 \n志士书频照，鲛人杼正催。妒妆凌粉匣，欺酒上琼杯。 \n海使迷奔辙，江涛认暗雷。疾飘风作驭，轻集霰为媒。 \n剑客休矜利，农师正念摧。瑞彰知有感，灵贶表无灾。 \n尧历占新庆，虞阶想旧陪。粉凝莺阁下，银结凤池隈。 \n鸡树花惊笑，龙池絮欲猜。劳歌会稽守，遥祝永康哉。",
  "dynasty": "唐代",
  "id": 25063,
  "name": "登禹庙回降雪五言二十韵",
  "poet": {
    "desc": "李绅（772—846）汉族，亳州（今属安徽）人，生于乌程（今浙江湖州），长于润州无锡（今属江苏）。字公垂。27岁考中进士，补国子助教。与元稹、白居易交游甚密，他一生最闪光的部分在于诗歌，他是在文学史上产生过巨大影响的新乐府运动的参与者。作有《乐府新题》20首，已佚。著有《悯农》诗两首：“锄禾日当午，汗滴禾下土，谁知盘中餐，粒粒皆辛苦。”脍灸人口，妇孺皆知，千古传诵。《全唐诗》存其诗四卷。",
    "id": 683,
    "image": "https://raw.githubusercontent.com/hujiaweibujidao/poetry/master/image/image_683.jpg",
    "name": "李绅",
    "star": 0
  },
  "star": 1,
  "tags": []
}