{
  "content": "江南有嘉禽，乘春弄清吭。\n流音入我耳，慰惬若获贶。\n朝听已孤高，暮听转幽旷。\n何多燕雀群，声迹不相傍。\n始闻汾阳生，文行众所谅。\n独哦青山间，悼古或悲怆。\n弃官不屈人，颇学陶元亮。\n是时予爱之，颜采莫得望。\n倏然能见过，远涉丹湖浪。\n袖携一卷诗，行橐更无长。\n固与俗人殊，於焉识敦尚。\n嗟嗟二千石，不知子所向。\n骇子发论高，万仞耸孤嶂。\n又如决河湍，捧土安可障。\n吾方叹环材，恨未逢良匠。\n信哉骐骥驹，谁用伯乐相。\n自从昔还朝，汩汩走俗状。\n未尝寄子书，子言今行行。\n亦似昧相知，曾非事高闶。\n把笔诚不勤，强意乃为妄。\n兹晨去湓城，聊以和子唱。\n子辞犹瀑布，敢挹不知量。",
  "dynasty": "宋代",
  "id": 72987,
  "name": "次韵答德化尉郭功甫遂以送之",
  "poet": {
    "desc": "梅尧臣（1002～1060）字圣俞，世称宛陵先生，北宋著名现实主义诗人。汉族，宣州宣城（今属安徽）人。宣城古称宛陵，世称宛陵先生。初试不第，以荫补河南主簿。50岁后，于皇祐三年（1051）始得宋仁宗召试，赐同进士出身，为太常博士。以欧阳修荐，为国子监直讲，累迁尚书都官员外郎，故世称“梅直讲”、“梅都官”。曾参与编撰《新唐书》，并为《孙子兵法》作注，所注为孙子十家著（或十一家著）之一。有《宛陵先生集》60卷，有《四部丛刊》影明刊本等。词存二首。",
    "id": 131,
    "image": "https://raw.githubusercontent.com/hujiaweibujidao/poetry/master/image/image_131.jpg",
    "name": "梅尧臣",
    "star": 0
  },
  "star": 1,
  "tags": []
}