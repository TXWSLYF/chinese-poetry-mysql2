{
  "content": "阳城为谏议，以正事其君。其手如屈轶，举必指佞臣。 \n卒使不仁者，不得秉国钧。元稹为御史，以直立其身。 \n其心如肺石，动必达穷民。东川八十家，冤愤一言伸。 \n刘辟肆乱心，杀人正纷纷。其嫂曰庾氏，弃绝不为亲。 \n从史萌逆节，隐心潜负恩。其佐曰孔戡，舍去不为宾。 \n凡此士与女，其道天下闻。常恐国史上，但记凤与麟。 \n贤者不为名，名彰教乃敦。每惜若人辈，身死名亦沦。 \n君为著作郎，职废志空存。虽有良史才，直笔无所申。 \n何不自著书，实录彼善人。编为一家言，以备史阙文。",
  "dynasty": "唐代",
  "id": 21188,
  "name": "赠樊著作",
  "poet": {
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。",
    "id": 665,
    "image": "https://raw.githubusercontent.com/hujiaweibujidao/poetry/master/image/image_665.jpg",
    "name": "白居易",
    "star": 0
  },
  "star": 1,
  "tags": []
}