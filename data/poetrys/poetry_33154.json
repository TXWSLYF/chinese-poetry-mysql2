{
  "content": "寒女命自薄，生来多贱微。家贫人不聘，一身无所归。 \n养蚕多苦心，茧熟他人丝。织素徒苦力，素成他人衣。 \n青楼富家女，才生便有主。终日著罗绮，何曾识机杼。 \n清夜闻歌声，听之泪如雨。他人如何欢，我意又何苦。 \n所以问皇天，皇天竟无语。",
  "dynasty": "唐代",
  "id": 33154,
  "name": "寒女行",
  "poet": {
    "desc": "邵谒 唐（约公元860年前后在世）字不详，广东韶州翁源人。 唐代“岭南五才子”之一。 生卒年均不详，约唐懿宗咸通初前后在世。",
    "id": 418,
    "name": "邵谒",
    "star": 0
  },
  "star": 1,
  "tags": []
}