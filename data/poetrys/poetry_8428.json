{
  "content": "周公负斧扆，成王何夔夔。武王昔不豫，剪爪投河湄。 \n贤圣遇谗慝，不免人君疑。天风拔大木，禾黍咸伤萎。 \n管蔡扇苍蝇，公赋鸱鸮诗。金縢若不启，忠信谁明之。 \n摇裔双彩凤，婉娈三青禽。往还瑶台里，鸣舞玉山岑。 \n以欢秦娥意，复得王母心。区区精卫鸟，衔木空哀吟。 \n长安春色归，先入青门道。绿杨不自持，从风欲倾倒。 \n海燕还秦宫，双飞入帘栊。相思不相见，托梦辽城东。",
  "dynasty": "唐代",
  "id": 8428,
  "name": "寓言三首",
  "poet": {
    "desc": "李白（701年－762年），字太白，号青莲居士，唐朝浪漫主义诗人，被后人誉为“诗仙”。祖籍陇西成纪(待考)，出生于西域碎叶城，4岁再随父迁至剑南道绵州。李白存世诗文千余篇，有《李太白集》传世。762年病逝，享年61岁。其墓在今安徽当涂，四川江油、湖北安陆有纪念馆。",
    "id": 247,
    "image": "https://raw.githubusercontent.com/hujiaweibujidao/poetry/master/image/image_247.jpg",
    "name": "李白",
    "star": 0
  },
  "star": 18,
  "tags": []
}