{
  "content": "小庭雨过春将尽，片片花飞。独折残枝，无语凭阑只自知¤ \n玉堂香暖珠帘卷，双燕来归。君约佳期，肯信韶华得几时。 \n马嘶人语春风岸，芳草绵绵。杨柳桥边，落日高楼酒旆悬¤ \n旧愁新恨知多少，目断遥天。独立花前，更听笙歌满画船。 \n西风半夜帘栊冷，远梦初归。梦过金扉，花谢窗前夜合枝¤ \n昭阳殿里新翻曲，未有人知。偷取笙吹，惊觉寒蛩到晓啼。 \n酒阑睡觉天香暖，绣户慵开。香印成灰，独背寒屏理旧眉¤ \n朦胧却向灯前卧，窗月徘徊。晓梦初回，一夜东风绽早梅。 \n小堂深静无人到，满院春风。惆怅墙东，一树樱桃带雨红¤ \n愁心似醉兼如病，欲语还慵。日暮疏钟，双燕归栖画阁中。 \n画堂灯暖帘栊卷，禁漏丁丁。雨罢寒生，一夜西窗梦不成¤ \n玉娥重起添香印，回倚孤屏。不语含情，水调何人吹笛声。 \n笙歌放散人归去，独宿江楼。月上云收，一半珠帘挂玉钩¤ \n起来检点经游地，处处新愁。凭仗东流，将取离心过橘州。 \n昭阳记得神仙侣，独自承恩。水殿灯昏，罗幕轻寒夜正春¤ \n如今别馆添萧索，满面啼痕。旧约犹存，忍把金环别与人。 \n微风帘幕清明近，花落春残。尊酒留欢，添尽罗衣怯夜寒¤ \n愁颜恰似烧残烛，珠泪阑干。也欲高拌，争奈相逢情万般。 \n画堂昨夜愁无睡，风雨凄凄。林鹊争栖，落尽灯花鸡未啼¤ \n年光往事如流水，休说情迷。玉箸双垂，只是金笼鹦鹉知。 \n寒蝉欲报三秋候，寂静幽居。叶落闲阶，月透帘栊远梦回¤ \n昭阳旧恨依前在，休说当时。玉笛才吹，满袖猩猩血又垂。 \n洞房深夜笙歌散，帘幕重重。斜月朦胧，雨过残花落地红¤ \n昔年无限伤心事，依旧东风。独倚梧桐，闲想闲思到晓钟。 \n花前失却游春侣，极目寻芳。满眼悲凉，纵有笙歌亦断肠¤ \n林间戏蝶帘间燕，各自双双。忍更思量，绿树青苔半夕阳。",
  "dynasty": "唐代",
  "id": 47396,
  "name": "采桑子",
  "poet": {
    "desc": "冯延巳 （903--960）又名延嗣，字正中，五代广陵（今江苏省扬州市）人。在南唐做过宰相，生活过得很优裕、舒适。他的词多写闲情逸致辞，文人的气息很浓，对北宋初期的词人有比较大的影响。宋初《钓矶立谈》评其“学问渊博，文章颖发，辩说纵横”，其词集名《阳春集》。",
    "id": 186,
    "image": "https://raw.githubusercontent.com/hujiaweibujidao/poetry/master/image/image_186.jpg",
    "name": "冯延巳",
    "star": 0
  },
  "star": 11,
  "tags": []
}