{
  "content": "谪仙往矣，问当年、饮中俦侣，于今谁在。欢沈香醉梦，胡尘日月，流浪锦袍宫带。高吟三峡动，舞剑九州隘。玉皇归观，半空遗下，诗囊酒佩。 \n云月仰挹清芬，揽虬鬓、尚友千载。晋宋颓波，羲皇春梦，尊前一慨。待相将共蹑，龙肩鲸背。海山何处，五云靉靉。",
  "dynasty": "宋代",
  "id": 67542,
  "name": "玉连环（忆李谪仙）",
  "poet": {
    "desc": "冯伟寿，字艾子，号云月，取洽子。宋代词人。",
    "id": 3110,
    "name": "冯伟寿",
    "star": 0
  },
  "star": 1,
  "tags": []
}