{
  "content": "其一\n楚材称晋用，\n秦臣即赵冠。\n离宫延子产，\n羁旅接陈完。\n寓卫非所寓，\n安齐独未安。\n雪泣悲去鲁，\n凄然忆相韩。\n唯彼穷途恸，\n知余行路难。 \n\n其二\n畴昔国土遇，\n生平知己恩。\n直言珠可吐，\n宁知炭欲吞。\n一顾重尺璧，\n千金轻一言。\n悲伤刘孺子，\n凄怆史皇孙。\n无因同武骑，\n归守霸陵园。\n\n其三\n榆关断音信，\n汉使绝经过。\n胡笳落泪曲，\n羌笛断肠歌。\n纤腰减束素，\n别泪损横波。\n恨心终不歇，\n红颜无复多。\n枯木期填海，\n青山望断河。\n\n其四\n摇落秋为气，\n凄凉多怨情。\n啼枯湘水竹，\n哭坏杞梁城。\n天亡遭愤战，\n日蹙值愁兵。\n直虹朝映垒，\n长星夜落营。\n楚歌饶恨曲，\n南风多死声。\n眼前一杯酒，\n谁论身后名。\n\n其五\n周王逢郑忿，\n楚后值秦冤。\n梯冲已鹤列，\n冀马忽云屯。\n武安檐瓦振，\n昆阳猛兽奔。\n流星夕照镜，\n烽火夜烧原。\n古狱饶冤气，\n空亭多枉魂。\n天道或可问，\n微兮不忍言。\n\n其六\n日色临平乐，\n风光满上兰。\n南国美人去，\n东家枣树完。\n抱松伤别鹤，\n向镜绝孤鸾。\n不言登陇首，\n唯得望长安。\n\n",
  "dynasty": "南北朝",
  "id": 48155,
  "name": "咏怀六首",
  "poet": {
    "desc": "庾信（513—581）字子山，小字兰成，北周时期人。南阳新野（今属河南）人。他以聪颖的资质，在梁这个南朝文学的全盛时代积累了很高的文学素养，又来到北方，以其沉痛的生活经历丰富了创作的内容，并多少接受了北方文化的某些因素，从而形成自己的独特面貌。",
    "id": 662,
    "image": "https://raw.githubusercontent.com/hujiaweibujidao/poetry/master/image/image_662.jpg",
    "name": "庾信",
    "star": 0
  },
  "star": 7,
  "tags": []
}