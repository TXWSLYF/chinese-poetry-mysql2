{
  "content": "先达志其大，求意不约文。士伸在知己，已况仕于君。 \n微诚夙所尚，细故不足云。时来忽易失，事往良难分。 \n顾念凡近姿，焉欲殊常勋。亦以行则是，岂必素有闻。 \n千虑且犹失，万绪何其纷。进士苟非党，免相安得群。 \n众口金可铄，孤心丝共棼。意忠仗朋信，语勇同败军。 \n古剑徒有气，幽兰只自薰。高秩向所忝，于义如浮云。 \n千载一遭遇，往贤所至难。问余奚为者，无阶忽上抟。 \n明圣不世出，翼亮非苟安。崇高自有配，孤陋何足干。 \n遇恩一时来，窃位三岁寒。谁谓诚不尽，知穷力亦殚。 \n虽至负乘寇，初无挟术钻。浩荡出江湖，翻覆如波澜。 \n心伤不材树，自念独飞翰。徇义在匹夫，报恩犹一餐。 \n况乃山海泽，效无毫发端。内讼已惭沮，积毁今摧残。 \n胡为复惕息，伤鸟畏虚弹。",
  "dynasty": "唐代",
  "id": 2710,
  "name": "荆州作二首",
  "poet": {
    "desc": "张九龄(678-740) : 唐开元尚书丞相，诗人。字子寿，一名博物，汉族，韶州曲江（今广东韶关市）人。长安年间进士。官至中书侍郎同中书门下平章事。后罢相，为荆州长史。诗风清淡。有《曲江集》。他是一位有胆识、有远见的著名政治家、文学家、诗人、名相。他忠耿尽职，秉公守则，直言敢谏，选贤任能，不徇私枉法，不趋炎附势，敢与恶势力作斗争，为“开元之治”作出了积极贡献。他的五言古诗，以素练质朴的语言，寄托深远的人生慨望，对扫除唐初所沿习的六朝绮靡诗风，贡献尤大。誉为“岭南第一人”。",
    "id": 691,
    "image": "https://raw.githubusercontent.com/hujiaweibujidao/poetry/master/image/image_691.jpg",
    "name": "张九龄",
    "star": 0
  },
  "star": 1,
  "tags": []
}