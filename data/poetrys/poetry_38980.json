{
  "content": "秦城择日发征辕，斋戒来投节制尊。分虎名高初命相， \n攀龙迹下愧登门。夜听讴咏销尘梦，晓拜旌幢战旅魂。 \n华舍未开宁有碍，彩毫虽乏敢无言。生兼文武为人杰， \n出应乾坤静帝阍。计吐六奇谁敢敌，学穷三略不须论。 \n功高马卸黄金甲，台迥宾欢白玉樽。九穗嘉禾垂绮陌， \n四时甘雨带雕轩。推恩每觉东溟浅，吹律能令北陆暄。 \n青草连沙无血溅，黄榆锁塞有莺翻。笙歌合沓春风郭， \n鸡犬连延碧岫村。游子不缘贪献赋，永依棠树托蓬根。",
  "dynasty": "唐代",
  "id": 38980,
  "name": "鄜畤李相公",
  "poet": {
    "desc": "黄滔（840～911），字文江，莆田城内前埭（今荔城区东里巷）人，晚唐五代著名的文学家，被誉为“福建文坛盟主”、闽中“文章初祖”。《四库全书》收《黄御史集》10卷，附录1卷。",
    "id": 2328,
    "image": "https://raw.githubusercontent.com/hujiaweibujidao/poetry/master/image/image_2328.jpg",
    "name": "黄滔",
    "star": 0
  },
  "star": 2,
  "tags": []
}