{
  "content": "杨柳无风，轻惹春烟残雨。杏花愁，莺正语，画楼东¤ \n锦屏寂寞思无穷，还是不知消息。镜尘生，珠泪滴， \n损仪容。 \n罗带缕金，兰麝烟凝魂断。画屏欹，云鬓乱，恨难任¤ \n几回垂泪滴鸳衾，薄情何处去？月临窗，花满树， \n信沉沉。 \n小槛日斜，风度绿窗人悄悄。翠帏闲掩舞双鸾，旧香寒¤ \n别来情绪转难判，韶颜看却老。依稀粉上有啼痕，暗销魂。 \n黛薄红深，约掠绿鬟云腻。小鸳鸯，金翡翠，称人心¤ \n锦鳞无处传幽意，海燕兰堂春又去。隔年书，千点泪， \n恨难任。 \n掩却菱花，收拾翠钿休上面。金虫玉燕锁香奁，恨厌厌¤ \n云鬟半坠懒重篸，泪侵山枕湿。银灯背帐梦方酣， \n雁飞南。 \n水碧风清，入槛细香红藕腻。谢娘敛翠恨无涯，小屏斜¤ \n堪憎荡子不还家，谩留罗带结。帐深枕腻炷沉烟， \n负当年。 \n黛怨红羞，掩映画堂春欲暮。残花微雨隔青楼，思悠悠¤ \n芳菲时节看将度，寂寞无人还独语。画罗襦，香粉污， \n不胜愁。",
  "dynasty": "唐代",
  "id": 47257,
  "name": "酒泉子",
  "poet": {
    "desc": "顾敻，五代词人。生卒年、籍贯及字号均不详。前蜀王建通正(916)时，以小臣给事内廷，见秃鹫翔摩诃池上，作诗刺之，几遭不测之祸。后擢茂州刺史。入后蜀，累官至太尉。顾夐能诗善词。 《花间集》收其词55首，全部写男女艳情。",
    "id": 314,
    "name": "顾夐",
    "star": 0
  },
  "star": 1,
  "tags": []
}