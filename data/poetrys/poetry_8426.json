{
  "content": "青天何历历，明星如白石。黄姑与织女，相去不盈尺。 \n银河无鹊桥，非时将安适。闺人理纨素，游子悲行役。 \n瓶冰知冬寒，霜露欺远客。客似秋叶飞，飘飖不言归。 \n别后罗带长，愁宽去时衣。乘月托宵梦，因之寄金徽。 \n高楼入青天，下有白玉堂。明月看欲堕，当窗悬清光。 \n遥夜一美人，罗衣沾秋霜。含情弄柔瑟，弹作陌上桑。 \n弦声何激烈，风卷绕飞梁。行人皆踯躅，栖鸟起回翔。 \n但写妾意苦，莫辞此曲伤。愿逢同心者，飞作紫鸳鸯。 \n长绳难系日，自古共悲辛。黄金高北斗，不惜买阳春。 \n石火无留光，还如世中人。即事已如梦，后来我谁身。 \n提壶莫辞贫，取酒会四邻。仙人殊恍惚，未若醉中真。 \n清都绿玉树，灼烁瑶台春。攀花弄秀色，远赠天仙人。 \n香风送紫蕊，直到扶桑津。取掇世上艳，所贵心之珍。 \n相思传一笑，聊欲示情亲。 \n今日风日好，明日恐不如。春风笑于人，何乃愁自居。 \n吹箫舞彩凤，酌醴鲙神鱼。千金买一醉，取乐不求馀。 \n达士遗天地，东门有二疏。愚夫同瓦石，有才知卷舒。 \n无事坐悲苦，块然涸辙鱼。 \n运速天地闭，胡风结飞霜。百草死冬月，六龙颓西荒。 \n太白出东方，彗星扬精光。鸳鸯非越鸟，何为眷南翔。 \n惟昔鹰将犬，今为侯与王。得水成蛟龙，争池夺凤凰。 \n北斗不酌酒，南箕空簸扬。 \n世路今太行，回车竟何托。万族皆凋枯，遂无少可乐。 \n旷野多白骨，幽魂共销铄。荣贵当及时，春华宜照灼。 \n人非昆山玉，安得长璀错。身没期不朽，荣名在麟阁。 \n月色不可扫，客愁不可道。玉露生秋衣，流萤飞百草。 \n日月终销毁，天地同枯槁。蟪蛄啼青松，安见此树老。 \n金丹宁误俗，昧者难精讨。尔非千岁翁，多恨去世早。 \n饮酒入玉壶，藏身以为宝。 \n生者为过客，死者为归人。天地一逆旅，同悲万古尘。 \n月兔空捣药，扶桑已成薪。白骨寂无言，青松岂知春。 \n前后更叹息，浮荣安足珍。 \n仙人骑彩凤，昨下阆风岑。海水三清浅，桃源一见寻。 \n遗我绿玉杯，兼之紫琼琴。杯以倾美酒，琴以闲素心。 \n二物非世有，何论珠与金。琴弹松里风，杯劝天上月。 \n风月长相知，世人何倏忽。 \n涉江弄秋水，爱此荷花鲜。攀荷弄其珠，荡漾不成圆。 \n佳人彩云里，欲赠隔远天。相思无由见，怅望凉风前。 \n去去复去去，辞君还忆君。汉水既殊流，楚山亦此分。 \n人生难称意，岂得长为群。越燕喜海日，燕鸿思朔云。 \n别久容华晚，琅玕不能饭。日落知天昏，梦长觉道远。 \n望夫登高山，化石竟不返。",
  "dynasty": "唐代",
  "id": 8426,
  "name": "拟古十二首",
  "poet": {
    "desc": "李白（701年－762年），字太白，号青莲居士，唐朝浪漫主义诗人，被后人誉为“诗仙”。祖籍陇西成纪(待考)，出生于西域碎叶城，4岁再随父迁至剑南道绵州。李白存世诗文千余篇，有《李太白集》传世。762年病逝，享年61岁。其墓在今安徽当涂，四川江油、湖北安陆有纪念馆。",
    "id": 247,
    "image": "https://raw.githubusercontent.com/hujiaweibujidao/poetry/master/image/image_247.jpg",
    "name": "李白",
    "star": 0
  },
  "star": 13,
  "tags": []
}