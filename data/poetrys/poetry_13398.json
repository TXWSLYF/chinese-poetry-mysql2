{
  "content": "化佛示持帚，仲尼称执鞭。列生御风归，饲豕如人焉。 \n曹溪第六祖，踏碓逾三年。伊人自何方，长绶趋遥泉。 \n开士行何苦，双瓶胝两肩。萧寺百馀僧，东厨正扬烟。 \n露足沙石裂，外形巾褐穿。若其有此身，岂得安稳眠。 \n独出违顺境，不为寒暑还。大圣于其中，领我心之虔。 \n万法常空灭，无生因忍全。一国一释迦，一灯分百千。 \n永愿遗世知，现身弥勒前。潜容偏虚空，灵响不可传。 \n智慧舍利佛，神通自乾连。阿若憍陈如，迦叶迦旃延。 \n左右二菩萨，文殊并普贤。身披六铢衣，亿劫为大仙。 \n宝塔宝楼阁，重檐交梵天。譬如一明珠，共赞光白圆。 \n天魔波旬等，降伏金刚坚。野叉罗刹鬼，亦赦尘垢缠。 \n乃致金翅鸟，吞龙护洪渊。一十一众中，身意皆快然。 \n八河注大海，中有楞伽船。佛法付国王，平等无颇偏。 \n天子事端拱，大臣行其权。玉堂无蝇飞，五月冰凛筵。 \n尽力答明主，犹自招罪愆。九族无白身，百花动婵娟。 \n神圣恶如此，物华不能妍。禄山一微胡，驱马来自燕。 \n宛彼宫阙丽，如何犬羊膻。苦哉千万人，流血成丹川。 \n此辈之死后，镬汤所熬煎。业风吹其魂，猛火烧其烟。 \n独有丁行者，无忧树枝边。市头盲老人，长者乞一钱。 \n韬照多密用，为君吟此篇。",
  "dynasty": "唐代",
  "id": 13398,
  "name": "归阳萧寺有丁行者能修无生忍担水施僧况归命稽首作诗",
  "poet": {
    "desc": "顾况（生卒年不详），字逋翁，号华阳真逸（一说华阳真隐）。晚年自号悲翁，汉族，唐朝海盐人，（今在浙江海宁境内）人。唐代诗人、画家、鉴赏家。他一生官位不高，曾任著作郎，因作诗嘲讽得罪权贵，贬饶州司户参军。晚年隐居茅山，有《华阳集》行世。",
    "id": 49,
    "image": "https://raw.githubusercontent.com/hujiaweibujidao/poetry/master/image/image_49.jpg",
    "name": "顾况",
    "star": 0
  },
  "star": 1,
  "tags": []
}