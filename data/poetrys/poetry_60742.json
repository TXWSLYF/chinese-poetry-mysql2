{
  "content": "东篱成趣，有西风解事，催开丛菊。碎摺黄金谁试手，一一清香堪掬。露湿凉轻，霞凝寒重，秀发如新沐。宫妆匀就，岂知红紫粗俗。 \n因念昔日渊明，微官不受，归伴花幽独。弹压秋光三径里，浊酒床头初熟。饮剧肠宽，醉深吻燥，更把纶巾漉。此翁无恙，唤渠同醉船玉。",
  "dynasty": "宋代",
  "id": 60742,
  "name": "酹江月",
  "poet": {
    "desc": "黄机，字几仲（一作几叔），号竹斋。南宋婺州东阳（今属浙江）人。曾仕州郡，也是著名诗人。著有《竹斋诗余》、《霜天晓角·仪真江上夜泊》等。",
    "id": 468,
    "name": "黄机",
    "star": 0
  },
  "star": 3,
  "tags": []
}