{
  "content": "宣城去京国，里数逾三千。念汝欲别我，解装具盘筵。 \n日昏不能散，起坐相引牵。冬夜岂不长，达旦灯烛然。 \n座中悉亲故，谁肯舍汝眠。念汝将一身，西来曾几年。 \n名科掩众俊，州考居吏前。今从府公召，府公又时贤。 \n时辈千百人，孰不谓汝妍。汝来江南近，里闾故依然。 \n昔日同戏儿，看汝立路边。人生但如此，其实亦可怜。 \n吾老世味薄，因循致留连。强颜班行内，何实非罪愆。 \n才短难自力，惧终莫洗湔。临分不汝诳，有路即归田。",
  "dynasty": "唐代",
  "id": 17778,
  "name": "示爽",
  "poet": {
    "desc": "韩愈（768～824）字退之，唐代文学家、哲学家、思想家，河阳（今河南省焦作孟州市）人，汉族。祖籍河北昌黎，世称韩昌黎。晚年任吏部侍郎，又称韩吏部。谥号“文”，又称韩文公。他与柳宗元同为唐代古文运动的倡导者，主张学习先秦两汉的散文语言，破骈为散，扩大文言文的表达功能。宋代苏轼称他“文起八代之衰”，明人推他为唐宋八大家之首，与柳宗元并称“韩柳”，有“文章巨公”和“百代文宗”之名，作品都收在《昌黎先生集》里。韩愈在思想上是中国“道统”观念的确立者，是尊儒反佛的里程碑式人物。",
    "id": 682,
    "image": "https://raw.githubusercontent.com/hujiaweibujidao/poetry/master/image/image_682.jpg",
    "name": "韩愈",
    "star": 0
  },
  "star": 1,
  "tags": []
}