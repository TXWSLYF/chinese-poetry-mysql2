{
  "content": "微月透帘栊，萤光度碧空。遥天初缥缈，低树渐葱茏。 \n龙吹过庭竹，鸾歌拂井桐。罗绡垂薄雾，环佩响轻风。 \n绛节随金母，云心捧玉童。更深人悄悄，晨会雨濛濛。 \n珠莹光文履，花明隐绣栊。宝钗行彩凤，罗帔掩丹虹。 \n言自瑶华浦，将朝碧帝宫。因游李城北，偶向宋家东。 \n戏调初微拒，柔情已暗通。低鬟蝉影动，回步玉尘蒙。 \n转面流花雪，登床抱绮丛。鸳鸯交颈舞，翡翠合欢笼。 \n眉黛羞频聚，朱唇暖更融。气清兰蕊馥，肤润玉肌丰。 \n无力慵移腕，多娇爱敛躬。汗光珠点点，发乱绿松松。 \n方喜千年会，俄闻五夜穷。留连时有限，缱绻意难终。 \n慢脸含愁态，芳词誓素衷。赠环明运合，留结表心同。 \n啼粉流清镜，残灯绕暗虫。华光犹冉冉，旭日渐曈曈。 \n警乘还归洛，吹箫亦上嵩。衣香犹染麝，枕腻尚残红。 \n幂幂临塘草，飘飘思渚蓬。素琴鸣怨鹤，清汉望归鸿。 \n海阔诚难度，天高不易冲。行云无处所，萧史在楼中。",
  "dynasty": "唐代",
  "id": 21141,
  "name": "会真诗三十韵",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 10,
  "tags": []
}