{
  "content": "饮马临浊河，浊河深不测。河水日东注，河源乃西极。 \n思君正如此，谁为生羽翼。日夕大川阴，云霞千里色。 \n所思在何处，宛在机中织。离梦当有魂，愁容定无力。 \n夙龄负奇志，中夜三叹息。拔剑斩长榆，弯弓射小棘。 \n班张固非拟，卫霍行可即。寄谢闺中人，努力加飧食。",
  "dynasty": "唐代",
  "id": 3620,
  "name": "拟古",
  "poet": {
    "id": 0,
    "name": "崔融1",
    "star": 0
  },
  "star": 1,
  "tags": []
}