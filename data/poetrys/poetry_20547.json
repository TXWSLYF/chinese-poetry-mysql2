{
  "content": "江瘴气候恶，庭空田地芜。烦昏一日内，阴暗三四殊。 \n巢燕污床席，苍蝇点肌肤。不足生诟怒，但若寡欢娱。 \n夜来稍清晏，放体阶前呼。未饱风月思，已为蚊蚋图。 \n我受簪组身，我生天地炉。炎蒸安敢倦，虫豸何时无。 \n凌晨坐堂庑，努力泥中趋。官家事不了，尤悔亦可虞。 \n门外竹桥折，马惊不敢逾。回头命僮御，向我色踟蹰。 \n自顾方濩落，安能相诘诛。隐忍心愤恨，翻为声喣愉。 \n逡巡崔嵬日，杲曜东南隅。已复云蔽翳，不使及泥涂。 \n良农尽蒲苇，厚地积潢污。三光不得照，万物何由苏。 \n安得飞廉车，磔裂云将躯。又提精阳剑，蛟螭支节屠。 \n阴沴皆电扫，幽妖亦雷驱。煌煌启阊阖，轧轧掉乾枢。 \n东西生日月，昼夜如转珠。百川朝巨海，六龙蹋亨衢。 \n此意倍寥廓，时来本须臾。今也泥鸿洞，鼋鼍真得途。",
  "dynasty": "唐代",
  "id": 20547,
  "name": "苦雨",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 1,
  "tags": []
}