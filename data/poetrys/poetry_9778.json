{
  "content": "游子空有怀，赏心杳无路。前程数千里，乘夜连轻驭。 \n缭绕松筱中，苍茫犹未曙。遥闻孤村犬，暗指人家去。 \n疲马怀涧泉，征衣犯霜露。喧呼谿鸟惊，沙上或骞翥。 \n娟娟东岑月，照耀独归虑。",
  "dynasty": "唐代",
  "id": 9778,
  "name": "早发西山",
  "poet": {
    "desc": "沈颂，生卒年不详，吴兴武康（今浙江德清）人，玄宗朝，官无锡尉。《全唐诗》存诗六首。",
    "id": 2936,
    "name": "沈颂",
    "star": 0
  },
  "star": 1,
  "tags": []
}