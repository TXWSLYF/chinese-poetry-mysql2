{
  "content": "白日不得照，戴天如戴盆。青云未见路，丹车劳出门。 \n采薇秦山镇，养亲湘水源。心中岂不切，其如行路难。 \n为文清益峻，为心直且安。芝兰未入用，馨香志独存。 \n他门种桃李，犹能荫子孙。我家有棠阴，枝叶竟不繁。 \n心醉岂因酒，愁多徒见萱。征徒忽告归，执袂殷勤论。 \n在鸟终为凤，为鱼须化鲲。富贵岂长守，贫贱宁有根。 \n丈夫志不大，何以佐乾坤。昼短疾于箭，早来献天言。 \n莫恋苍梧畔，野烟横破村。",
  "dynasty": "唐代",
  "id": 33161,
  "name": "送从弟长安下第南归觐亲",
  "poet": {
    "desc": "邵谒 唐（约公元860年前后在世）字不详，广东韶州翁源人。 唐代“岭南五才子”之一。 生卒年均不详，约唐懿宗咸通初前后在世。",
    "id": 418,
    "name": "邵谒",
    "star": 0
  },
  "star": 1,
  "tags": []
}