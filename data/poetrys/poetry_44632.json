{
  "content": "生老病死者，早闻天竺书。相随几汩没，不了堪欷歔. \n自理自可适，他人谁与袪。应当入寂灭，乃得长销除。 \n前月已骨立，今朝还貌舒。披衣试步履，倚策聊踌躇。 \n江月青眸冷，秋风白发疏。新题忆剡硾，旧约怀匡庐。 \n张野久绝迹，乐天曾卜居。空龛掩薜荔，瀑布喷蟾蜍。 \n古桧鸣玄鹤，凉泉跃锦鱼。狂吟树荫映，纵踏花蔫菸。 \n唇舌既已闲，心脾亦散摅。松窗有偃息，石径无趑趄。 \n梦冷通仙阙，神融合太虚。千峰杳霭际，万壑明清初。 \n长往期非晚，半生闲有馀。依刘未是咏，访戴宁忘诸。 \n稽古堪求己，观时好笑渠。埋头逐小利，没脚拖长裾。 \n道种将闲养，情田把药鉏.幽香发兰蕙，秽莽摧丘墟。 \n敢谓囊盈物，那言庾满储。微烟动晨爨，细雨滋园蔬。 \n藓乱珍禽羽，门稀长者车。冥机坐兀兀，著履行徐徐。 \n每许亲朱履，多怜奉隼旟。簪嫌红玳瑁，社念金芙蕖。 \n海内竞铁马，箧中藏纸驴。常言谢时去，此意将何如。",
  "dynasty": "唐代",
  "id": 44632,
  "name": "荆渚病中，因思匡庐，遂成三百字，寄梁先辈",
  "poet": {
    "desc": "齐己（863年—937年）出家前俗名胡德生，晚年自号衡岳沙门，湖南长沙宁乡县祖塔乡人，唐朝晚期著名诗僧。",
    "id": 2,
    "image": "https://raw.githubusercontent.com/hujiaweibujidao/poetry/master/image/image_2.jpg",
    "name": "齐己",
    "star": 0
  },
  "star": 1,
  "tags": []
}