{
  "content": "风骚骚，雨涔涔，长洲苑外荒居深。门外流水流澶漫， \n河边古木鸣萧森。夐无禽影，寂无人音。端然拖愁坐， \n万感丛于心。姑苏碧瓦十万户，中有楼台与歌舞。 \n寻常倚月复眠花，莫说斜风兼细雨。 \n应不知天地造化是何物，亦不知荣辱是何主。 \n吾囷长满是太平，吾乐不极是天生。岂忧天下有大憝， \n四郊刁斗常铮铮。官军扰人甚于贼，将臣怕死唯守城。 \n又岂复忧朝廷苦弛慢，中官转纵横。李膺勾党即罹患， \n窦武忠谋又未行。又岂忧文臣尽遭束高阁， \n文教从今日萧索。若更无人稍近前，把笔到头同一恶。 \n可叹吴城城中人，无人与我交一言。蓬蒿满径尘一榻， \n独此闵闵何其烦。虽然小或可谋大，嫠妇之忧史尚存。 \n况我长怀丈夫志，今来流落沧溟涘。有时惊事再咨嗟， \n因风因雨更憔悴。只有闲横膝上琴，怨伤怨恨聊相寄。 \n伯牙海上感沧溟，何似今朝风雨思。",
  "dynasty": "唐代",
  "id": 37660,
  "name": "风雨吟",
  "poet": {
    "desc": "吴融，唐代诗人。字子华，越州山阴（今浙江绍兴）人。吴融生于唐宣宗大中四年（850），卒于唐昭宗天复三年（903），享年五十四岁。他生当晚唐后期，一个较前期更为混乱、矛盾、黑暗的时代，他死后三年，曾经盛极一时的大唐帝国也就走入历史了，因此，吴融可以说是整个大唐帝国走向灭亡的见证者之一。",
    "id": 814,
    "image": "https://raw.githubusercontent.com/hujiaweibujidao/poetry/master/image/image_814.jpg",
    "name": "吴融",
    "star": 0
  },
  "star": 2,
  "tags": []
}