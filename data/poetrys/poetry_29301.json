{
  "content": "帝作黄金阙，仙开白玉京。有人扶太极，惟岳降元精。 \n耿贾官勋大，荀陈地望清。旂常悬祖德，甲令著嘉声。 \n经出宣尼壁，书留晏子楹。武乡传阵法，践土主文盟。 \n自昔流王泽，由来仗国桢。九河分合沓，一柱忽峥嵘。 \n得主劳三顾，惊人肯再鸣。碧虚天共转，黄道日同行。 \n后饮曹参酒，先和傅说羹。即时贤路辟，此夜泰阶平。 \n愿保无疆福，将图不朽名。率身期济世，叩额虑兴兵。 \n感念殽尸露，咨嗟赵卒坑。傥令安隐忍，何以赞贞明。 \n恶草虽当路，寒松实挺生。人言真可畏，公意本无争。 \n故事留台阁，前驱且旆旌。芙蓉王俭府，杨柳亚夫营。 \n清啸频疏俗，高谈屡析酲。过庭多令子，乞墅有名甥。 \n南诏应闻命，西山莫敢惊。寄辞收的博，端坐扫欃枪。 \n雅宴初无倦，长歌底有情。槛危春水暖，楼迥雪峰晴。 \n移席牵缃蔓，回桡扑绛英。谁知杜武库，只见谢宣城。 \n有客趋高义，于今滞下卿。登门惭后至，置驿恐虚迎。 \n自是依刘表，安能比老彭。雕龙心已切，画虎意何成。 \n岂有曾黔突，徒劳不倚衡。乘时乖巧宦，占象合艰贞。 \n废忘淹中学，迟回谷口耕。悼伤潘岳重，树立马迁轻。 \n陇鸟悲丹觜，湘兰怨紫茎。归期过旧岁，旅梦绕残更。 \n弱植叨华族，衰门倚外兄。欲陈劳者曲，未唱泪先横。",
  "dynasty": "唐代",
  "id": 29301,
  "name": "五言述德抒情诗一首四十韵献上杜七兄仆射相公（杜悰）",
  "poet": {
    "desc": "李商隐，字义山，号玉溪（谿）生、樊南生，唐代著名诗人，祖籍河内（今河南省焦作市）沁阳，出生于郑州荥阳。他擅长诗歌写作，骈文文学价值也很高，是晚唐最出色的诗人之一，和杜牧合称“小李杜”，与温庭筠合称为“温李”，因诗文与同时期的段成式、温庭筠风格相近，且三人都在家族里排行第十六，故并称为“三十六体”。其诗构思新奇，风格秾丽，尤其是一些爱情诗和无题诗写得缠绵悱恻，优美动人，广为传诵。但部分诗歌过于隐晦迷离，难于索解，至有“诗家总爱西昆好，独恨无人作郑笺”之说。因处于牛李党争的夹缝之中，一生很不得志。死后葬于家乡沁阳（今河南焦作市沁阳与博爱县交界之处）。作品收录为《李义山诗集》。",
    "id": 204,
    "image": "https://raw.githubusercontent.com/hujiaweibujidao/poetry/master/image/image_204.jpg",
    "name": "李商隐",
    "star": 0
  },
  "star": 5,
  "tags": []
}