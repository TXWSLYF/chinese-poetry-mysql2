{
  "content": "朝光如飞犹尚可，暮更如箭不容卧。犍为穿城更漏频， \n一一皆从枕边过。一夕凡几更，一更凡几声。 \n青春枉向镜中老，白发虚从愁里生。曾窥帝里东邻女， \n自比桃花镜中许。一朝嫁得征戍儿，荷戈千里防秋去。 \n去时只作旦暮期，别后生死俱不知。风惊粉色入蝉鬓， \n愁送镜花潜堕枝。前年因出长安陌，见一女人头雪白。 \n日中扶杖憩树阴，仿佛形容认相识。向予吁嗟还独语， \n曾与君家邻舍住。当时妾嫁与征人，几向墙头诮夫主。 \n花开叶落何推迁，屈指数当三十年。眉头薤叶同枯叶， \n琴上朱弦成断弦。嫁时宝镜依然在，鹊影菱花满光彩。 \n梦里长嗟离别多，愁中不觉颜容改。叹息人生能几何， \n喜君颜貌未蹉跎。因君下马重相顾，请奏青门肠断歌。",
  "dynasty": "唐代",
  "id": 29621,
  "name": "追昔行",
  "poet": {
    "desc": "薛逢，字陶臣，蒲洲河东（今山西永济县）人，会昌元年（公元八四一）进士。历侍御史、尚书郎。因恃才傲物，议论激切，屡忤权贵，故仕途颇不得意。《全唐诗》收录其诗一卷。《旧唐书》卷一九零，《新唐书》卷二零三皆有传。",
    "id": 524,
    "image": "https://raw.githubusercontent.com/hujiaweibujidao/poetry/master/image/image_524.jpg",
    "name": "薛逢",
    "star": 0
  },
  "star": 1,
  "tags": []
}