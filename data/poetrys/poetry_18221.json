{
  "content": "初拜柳州出东郊，道旁相送皆贤豪。回眸炫晃别群玉， \n独赴异域穿蓬蒿。炎烟六月咽口鼻，胸鸣肩举不可逃。 \n桂州西南又千里，漓水斗石麻兰高。阴森野葛交蔽日， \n悬蛇结虺如蒲萄。到官数宿贼满野，缚壮杀老啼且号。 \n饥行夜坐设方略，笼铜枹鼓手所操。奇疮钉骨状如箭， \n鬼手脱命争纤毫。今年噬毒得霍疾，支心搅腹戟与刀。 \n迩来气少筋骨露，苍白瀄汩盈颠毛。君今矻矻又窜逐， \n辞赋已复穷诗骚。神兵庙略频破虏，四溟不日清风涛。 \n圣恩倘忽念地苇，十年践蹈久已劳。幸因解网入鸟兽， \n毕命江海终游遨。愿言未果身益老，起望东北心滔滔。",
  "dynasty": "唐代",
  "id": 18221,
  "name": "寄韦珩",
  "poet": {
    "desc": "柳宗元（773年－819年），字子厚，唐代河东（今山西运城）人，杰出诗人、哲学家、儒学家乃至成就卓著的政治家，唐宋八大家之一。著名作品有《永州八记》等六百多篇文章，经后人辑为三十卷，名为《柳河东集》。因为他是河东人，人称柳河东，又因终于柳州刺史任上，又称柳柳州。柳宗元与韩愈同为中唐古文运动的领导人物，并称“韩柳”。在中国文化史上，其诗、文成就均极为杰出，可谓一时难分轩轾。",
    "id": 646,
    "image": "https://raw.githubusercontent.com/hujiaweibujidao/poetry/master/image/image_646.jpg",
    "name": "柳宗元",
    "star": 0
  },
  "star": 1,
  "tags": []
}