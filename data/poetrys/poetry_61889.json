{
  "content": "天顾坤维，持橐秉旄，屈公此行。正地雷观象，一阳将复，天星验数，五福初临。汉指才宣，蜀民相贺，百万耄倪犹更生。先声布，便胆寒西贼，关塞无尘。 \n休嗟往事营营。要清献、乖崖相拟伦。看作新精采，叶符气运，转旋机括，元在人心。奖率三军，扫清万里，从此西南开太平。功成后，却归来廊庙，细展经纶。",
  "dynasty": "宋代",
  "id": 61889,
  "name": "沁园春（饯余蜀帅）",
  "poet": {
    "desc": "李曾伯(1198～1265至1275间) 南宋词人。字长孺，号可斋。原籍覃怀（今河南沁阳附近）。南渡后寓居嘉兴（今属浙江）。",
    "id": 584,
    "image": "https://raw.githubusercontent.com/hujiaweibujidao/poetry/master/image/image_584.jpg",
    "name": "李曾伯",
    "star": 0
  },
  "star": 1,
  "tags": []
}