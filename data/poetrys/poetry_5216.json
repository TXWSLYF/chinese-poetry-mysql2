{
  "content": "游人夜到汝阳间，夜色冥濛不解颜。谁家暗起寒山烧， \n因此明中得见山。山头山下须臾满，历险缘深无暂断。 \n焦声散著群树鸣，炎气傍林一川暖。是时西北多海风， \n吹上连天光更雄。浊烟熏月黑，高艳爇云红。 \n初谓炼丹仙灶里，还疑铸剑神谿中。划为飞电来照物， \n乍作流星并上空。西山无草光已灭，东顶荧荧犹未绝。 \n沸汤空谷数道水，融盖阴崖几年雪。两京贫病若为居， \n四壁皆成凿照馀。未得贵游同秉烛，唯将半影借披书。",
  "dynasty": "唐代",
  "id": 5216,
  "name": "夜光篇",
  "poet": {
    "desc": "王泠然（？692--？725），字仲清。太原（今属山西）人。开元五年登进士第，后官太子校书郎。曾上书张说自荐，未果。秩满，迁右威卫兵曹参军。工文赋诗。气质豪爽，当言无所回忌，乃卓荦奇才，济世之器。惜其不大显而终。有集今传。",
    "id": 1449,
    "name": "王泠然",
    "star": 0
  },
  "star": 1,
  "tags": []
}