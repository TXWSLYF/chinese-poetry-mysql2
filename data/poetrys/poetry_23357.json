{
  "content": "今朝览明镜，须鬓尽成丝。行年六十四，安得不衰羸。 \n亲属惜我老，相顾兴叹咨。而我独微笑，此意何人知。 \n笑罢仍命酒，掩镜捋白髭。尔辈且安坐，从容听我词。 \n生若不足恋，老亦何足悲。生若苟可恋，老即生多时。 \n不老即须夭，不夭即须衰。晚衰胜早夭，此理决不疑。 \n古人亦有言，浮生七十稀。我今欠六岁，多幸或庶几。 \n倘得及此限，何羡荣启期。当喜不当叹，更倾酒一卮。",
  "dynasty": "唐代",
  "id": 23357,
  "name": "览镜喜老",
  "poet": {
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。",
    "id": 665,
    "image": "https://raw.githubusercontent.com/hujiaweibujidao/poetry/master/image/image_665.jpg",
    "name": "白居易",
    "star": 0
  },
  "star": 1,
  "tags": []
}