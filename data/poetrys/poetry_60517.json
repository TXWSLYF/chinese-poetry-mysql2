{
  "content": "晓听儿曹说。道前村、疏梅莫与，蔽萧缠葛。急与呼童诛翦尽，趁此江天暮雪。唤小艇、渔翁鹤发，凛冽寒风吹酒面，与何人、共泛山阴月。归浩叹，御琴瑟。 \n世寰恍惚山川别。望琼楼、玉宇相映，烂银环合。冰柱雪车新句就，不疗饥肠病骨。奈野鸟、千山飞绝。我笑书生贫亦甚，诵布衾、岁久寒如铁。儿恶卧，踏里裂。",
  "dynasty": "宋代",
  "id": 60517,
  "name": "贺新郎（再韵赋雪）",
  "poet": {
    "desc": "刘学箕，生卒年均不详（约公元1192年前后，即宋光宗绍熙时期在世），字习之，崇安（今福建武夷山市）人，刘子恽之孙。生平未仕，但游历颇广，曾“游襄汉，经蜀都，寄湖浙，历览名山大川，取友于天下”（本集陈以庄跋）。",
    "id": 3029,
    "image": "https://raw.githubusercontent.com/hujiaweibujidao/poetry/master/image/image_3029.jpg",
    "name": "刘学箕",
    "star": 0
  },
  "star": 1,
  "tags": []
}