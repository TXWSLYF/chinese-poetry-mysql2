{
  "content": "忆昔开元日，承平事胜游。贵妃专宠幸，天子富春秋。 \n月白霓裳殿，风干羯鼓楼。斗鸡花蔽膝，骑马玉搔头。 \n绣毂千门妓，金鞍万户侯。薄云欹雀扇，轻雪犯貂裘。 \n过客闻韶濩，居人识冕旒。气和春不觉，烟暖霁难收。 \n涩浪和琼甃，晴阳上彩斿。卷衣轻鬓懒，窥镜澹蛾羞。 \n屏掩芙蓉帐，帘褰玳瑁钩。重瞳分渭曲，纤手指神州。 \n御案迷萱草，天袍妒石榴。深岩藏浴凤，鲜隰媚潜虬。 \n不料邯郸虱，俄成即墨牛。剑锋挥太皞，旗焰拂蚩尤。 \n内嬖陪行在，孤臣预坐筹。瑶簪遗翡翠，霜仗驻骅骝。 \n艳笑双飞断，香魂一哭休。早梅悲蜀道，高树隔昭丘。 \n朱阁重霄近，苍崖万古愁。至今汤殿水，呜咽县前流。",
  "dynasty": "唐代",
  "id": 31838,
  "name": "过华清宫二十二韵",
  "poet": {
    "desc": "温庭筠（约812—866）唐代诗人、词人。本名岐，字飞卿，太原祁（今山西祁县东南）人。富有天才，文思敏捷，每入试，押官韵，八叉手而成八韵，所以也有“温八叉”之称。然恃才不羁，又好讥刺权贵，多犯忌讳，取憎于时，故屡举进士不第，长被贬抑，终生不得志。官终国子助教。精通音律。工诗，与李商隐齐名，时称“温李”。其诗辞藻华丽，秾艳精致，内容多写闺情。其词艺术成就在晚唐诸词人之上，为“花间派”首要词人，对词的发展影响较大。在词史上，与韦庄齐名，并称“温韦”。存词七十余首。后人辑有《温飞卿集》及《金奁集》。",
    "id": 415,
    "image": "https://raw.githubusercontent.com/hujiaweibujidao/poetry/master/image/image_415.jpg",
    "name": "温庭筠",
    "star": 0
  },
  "star": 2,
  "tags": []
}