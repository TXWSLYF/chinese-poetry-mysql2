{
  "content": "东南之美，生于会稽。牛斗之气，蓄于昆溪。 \n有瑶者玉，连城是齐。有威者凤，非梧不栖。 \n猗嗟众珍，以况君子。公侯之胄，必复其始。 \n利器长材，温仪峻峙。 \n道心惟微，厥用允塞。德辉不泯，而映邦国。 \n静以有神，动而作则。九皋千里，其声不忒。 \n粤在古昔，分官厥初。刺邪矫枉，非贤勿居。 \n棱棱直指，烈烈方书。苍玉鸣珮，绣衣登车。 \n绰绰夫君，是膺柱下。准绳有望，名器无假。 \n宠盖伯山，气雄公雅。立朝正色，俟我能者。 \n载怀朋情，尝接闲宴。好洽昆弟，官联州县。 \n如彼松竹，春荣冬蒨.柯叶蔼然，下渝霜霰。 \n会合非我，关山坐违。离鸿晓引，别叶秋飞。 \n騑骖徐动，尊饯相依。远情超忽，岐路光辉。 \n金石其心，芝兰其室。言语方间，音徽自溢。 \n肃子风威，严子霜质。赠言岁暮，以保贞吉。",
  "dynasty": "唐代",
  "id": 4873,
  "name": "赠皇甫侍御赴都八首",
  "poet": {
    "desc": "（六六二―七0七）唐朝洛阳人。隋兵部尚书岩曾孙，三岁便善草隶书，客有闻而谬之者，援豪立就，动有楷则，当时目曰神童。举进士，徵拜司礼博士，擢吏部侍郎。卒年四十六。《文苑英华、唐书宰相世系表》",
    "id": 1430,
    "name": "元希声",
    "star": 0
  },
  "star": 1,
  "tags": []
}