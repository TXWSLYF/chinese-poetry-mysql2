{
  "content": "兹山表东服，远近瞻其名。合沓尽溟涨，浑浑连太清。 \n我来疑初伏，幽路无炎精。流水出溪尽，覆萝摇风轻。 \n高深变气候，俯仰暮天晴。入谷烟雨润，登崖云日明。 \n乾坤正含养，种植总滋荣。草树皆秀色，雏麋乱新声。 \n攀岩挹桂髓，洞穴拾瑶英。此地隐微径，何人得长生。 \n宿心尚葛许，弥愿栖蓬瀛。太息宦名路，迟回忠孝情。 \n还丹昧远术，养素惭幽贞。安得从此去，悠然升玉京。",
  "dynasty": "唐代",
  "id": 46750,
  "name": "游马耳山",
  "poet": {
    "desc": "萧颖士（717～768年），字茂挺，颍州汝阴（今安徽阜阳）人，郡望南兰陵（今江苏常州）。唐朝文人、名士。萧高才博学，著有《萧茂挺集》。门人共谥“文元先生”。工于书法，长于古籀文体，时人论其“殷、颜、柳、陆，李、萧、邵、赵，以能全其交也。”工古文辞，语言朴实；诗多清凄之言。家富藏书，玄宗时，家居洛阳，已有书数千卷。安禄山谋反后，他把藏书转移到石洞坚壁，独身走山南。其文多已散佚，有《萧梁史话》《游梁新集》及文集10余卷，明人辑录有《萧茂挺文集》1卷，《全唐诗》收其诗20首，收其文2卷。",
    "id": 1131,
    "image": "https://raw.githubusercontent.com/hujiaweibujidao/poetry/master/image/image_1131.jpg",
    "name": "萧颖士",
    "star": 0
  },
  "star": 1,
  "tags": []
}