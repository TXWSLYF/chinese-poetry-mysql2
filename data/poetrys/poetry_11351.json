{
  "content": "禄山作逆降天诛，更有思明亦已无。 \n汹汹人寰犹不定，时时斗战欲何须。 \n社稷苍生计必安，蛮夷杂种错相干。 \n周宣汉武今王是，孝子忠臣后代看。 \n喧喧道路多歌谣，河北将军尽入朝。 \n始是乾坤王室正，却交江汉客魂销。 \n不道诸公无表来，茫然庶事遣人猜。 \n拥兵相学干戈锐，使者徒劳百万回。 \n鸣玉锵金尽正臣，修文偃武不无人。 \n兴王会静妖氛气，圣寿宜过一万春。 \n英雄见事若通神，圣哲为心小一身。 \n燕赵休矜出佳丽，宫闱不拟选才人。 \n抱病江天白首郎，空山楼阁暮春光。 \n衣冠是日朝天子，草奏何时入帝乡。 \n澶漫山东一百州，削成如桉抱青丘。 \n苞茅重入归关内，王祭还供尽海头。 \n东逾辽水北滹沱，星象风云喜共和。 \n紫气关临天地阔，黄金台贮俊贤多。 \n渔阳突骑邯郸儿，酒酣并辔金鞭垂。 \n意气即归双阙舞，雄豪复遣五陵知。 \n李相将军拥蓟门，白头虽老赤心存。 \n竟能尽说诸侯入，知有从来天子尊。 \n十二年来多战场，天威已息阵堂堂。 \n神灵汉代中兴主，功业汾阳异姓王。",
  "dynasty": "唐代",
  "id": 11351,
  "name": "承闻河北诸道节度入朝欢喜口号绝句十二首",
  "poet": {
    "desc": "杜甫（712－770），字子美，自号少陵野老，世称“杜工部”、“杜少陵”等，汉族，河南府巩县（今河南省巩义市）人，唐代伟大的现实主义诗人，杜甫被世人尊为“诗圣”，其诗被称为“诗史”。杜甫与李白合称“李杜”，为了跟另外两位诗人李商隐与杜牧即“小李杜”区别开来，杜甫与李白又合称“大李杜”。他忧国忧民，人格高尚，他的约1400余首诗被保留了下来，诗艺精湛，在中国古典诗歌中备受推崇，影响深远。759-766年间曾居成都，后世有杜甫草堂纪念。",
    "id": 474,
    "image": "https://raw.githubusercontent.com/hujiaweibujidao/poetry/master/image/image_474.jpg",
    "name": "杜甫",
    "star": 0
  },
  "star": 2,
  "tags": []
}