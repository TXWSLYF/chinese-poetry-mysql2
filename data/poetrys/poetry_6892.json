{
  "content": "故人还水国，春色动离忧。碧草千万里，沧江朝暮流。 \n桃花迷旧路，萍叶荡归舟。远戍看京口，空城问石头。 \n折芳佳丽地，望月西南楼。猿鸟共孤屿，烟波连数州。 \n谁家过楚老，何处恋江鸥。尺素能相报，湖山若个忧。",
  "dynasty": "唐代",
  "id": 6892,
  "name": "送姚八之句容旧任，便归江南",
  "poet": {
    "desc": "刘长卿(约726 — 约786)，字文房，汉族，宣城（今属安徽）人，唐代诗人。后迁居洛阳，河间（今属河北）为其郡望。玄宗天宝年间进士。肃宗至德中官监察御史，后为长洲县尉，因事下狱，贬南巴尉。代宗大历中任转运使判官，知淮西、鄂岳转运留后，又被诬再贬睦州司马。德宗建中年间，官终随州刺史，世称刘随州。",
    "id": 104,
    "image": "https://raw.githubusercontent.com/hujiaweibujidao/poetry/master/image/image_104.jpg",
    "name": "刘长卿",
    "star": 0
  },
  "star": 2,
  "tags": []
}