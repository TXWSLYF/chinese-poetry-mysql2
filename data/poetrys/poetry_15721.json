{
  "content": "长长南山松，短短北涧杨。俱承日月照，幸免斤斧伤。 \n去年与子别，诚言暂还乡。如何弃我去，天路忽腾骧。 \n谁谓有双目，识貌不识肠。岂知心内乖，著我薜萝裳。 \n寻君向前事，不叹今异翔。往往空室中，寤寐说珪璋。 \n十年居此溪，松桂日苍苍。自从无佳人，山中不辉光。 \n尽弃所留药，亦焚旧草堂。还君誓已书，归我学仙方。 \n既为参与辰，各愿不相望。始终名利途，慎勿罹咎殃。",
  "dynasty": "唐代",
  "id": 15721,
  "name": "山中寄及第故人",
  "poet": {
    "desc": "王建(约767年—约830年)：字仲初，生于颍川(今河南许昌)，唐朝诗人。其著作，《新唐书·艺文志》、《郡斋读书志》、《直斋书录解题》等皆作10卷，《崇文总目》作2卷。",
    "id": 482,
    "image": "https://raw.githubusercontent.com/hujiaweibujidao/poetry/master/image/image_482.jpg",
    "name": "王建",
    "star": 0
  },
  "star": 2,
  "tags": []
}