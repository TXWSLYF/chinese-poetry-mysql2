{
  "content": "南宫烟景浓，平视中南峰。官闲似休沐，尽室来相从。 \n日抱汉阴瓮，或成蝴蝶梦。树老欲连云，竹深疑入洞。 \n欢言交羽觞，列坐俨成行。歌吟不能去，待此明月光。 \n好逑蕴明识，内顾多惭色。不厌梁鸿贫，常讥伯宗直。 \n予婿信时英，谏垣金玉声。男儿才弱冠，射策幸成名。 \n偃放斯自足，翛然去营欲。散木固无堪，虚舟常任触。 \n大隐本吾心，喜君流好音。相期悬车岁，此地即中林。",
  "dynasty": "唐代",
  "id": 17240,
  "name": "酬南园新亭宴会璩新第慰庆之作，时任宾客",
  "poet": {
    "desc": "权德舆，唐代文学家。字载之。天水略阳（今甘肃秦安）人。后徙润州丹徒（今江苏镇江）。德宗时，召为太常博士，改左补阙，迁起居舍人、知制诰，进中书舍人。宪宗时，拜礼部尚书、同中书门下平章事，后徙刑部尚书，复以检校吏部尚书出为山南西道节度使。卒谥文，后人称为权文公。",
    "id": 603,
    "image": "https://raw.githubusercontent.com/hujiaweibujidao/poetry/master/image/image_603.jpg",
    "name": "权德舆",
    "star": 0
  },
  "star": 1,
  "tags": []
}