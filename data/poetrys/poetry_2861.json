{
  "content": "甲乙遇灾年，周隋送上弦。妖星六丈出，沴气七重悬。 \n赤县空无主，苍生欲问天。龟龙开宝命，云火昭灵庆。 \n万物睹真人，千秋逢圣政。祖宗玄泽远，文武休光盛。 \n大号域中平，皇威天下惊。参辰昭文物，宇宙浃声名。 \n汉后三章令，周王五伐兵。匈奴穷地角，本自远正朔。 \n骄子起天街，由来亏礼乐。一衣扫风雨，再战夷屯剥。 \n清明日月旦，萧索烟云涣。寒暑既平分，阴阳复贞观。 \n惟神谐妙物，乃圣符幽赞。下武发祯祥，平阶属会昌。 \n金泥封日观，璧水匝明堂。业盛勋华德，兴包天地皇。 \n孝思义罔极，易礼光前式。天焕三辰辉，灵书五云色。 \n敬时穷发敛，卜代盈千亿。五纬聚华轩，重光入望园。 \n公卿论至道，天子拜昌言。雷解初开出，星空即便元。 \n瑶台凉景荐，银阙秋阴遍。百戏骋鱼龙，千门壮宫殿。 \n深仁洽蛮徼，恺乐周寰县。宣室召群臣，明庭礼百神。 \n仰德还符日，沾恩更似春。襄城非牧竖，楚国有巴人。",
  "dynasty": "唐代",
  "id": 2861,
  "name": "奉和上元酺宴应诏",
  "poet": {
    "desc": "杨炯（650年－692年），汉族，弘农华阴（今属陕西）人，排行第七；唐朝诗人，初唐四杰之一。显庆六年（公元661年），年仅11岁的杨炯被举为神童，上元三年（676年）应制举及第，授校书郎。后又任崇文馆学士，迁詹事、司直。垂拱元年（685年），降官为梓州司法参军。天授元年（690年），任教于洛阳宫中习艺馆。如意元年（692年）秋后改任盈川县令，吏治以严酷著称，卒于任所。因此后人称他为“杨盈川”。",
    "id": 44,
    "image": "https://raw.githubusercontent.com/hujiaweibujidao/poetry/master/image/image_44.jpg",
    "name": "杨炯",
    "star": 0
  },
  "star": 4,
  "tags": []
}