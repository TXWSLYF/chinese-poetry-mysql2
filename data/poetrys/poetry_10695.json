{
  "content": "劳生共乾坤，何处异风俗。冉冉自趋竞，行行见羁束。 \n无贵贱不悲，无富贫亦足。万古一骸骨，邻家递歌哭。 \n鄙夫到巫峡，三岁如转烛。全命甘留滞，忘情任荣辱。 \n朝班及暮齿，日给还脱粟。编蓬石城东，采药山北谷。 \n用心霜雪间，不必条蔓绿。非关故安排，曾是顺幽独。 \n达士如弦直，小人似钩曲。曲直我不知，负暄候樵牧。 \n夜深坐南轩，明月照我膝。惊风翻河汉，梁栋已出日。 \n群生各一宿，飞动自俦匹。吾亦驱其儿，营营为私实。 \n天寒行旅稀，岁暮日月疾。荣名忽中人，世乱如虮虱。 \n古者三皇前，满腹志愿毕。胡为有结绳，陷此胶与漆。 \n祸首燧人氏，厉阶董狐笔。君看灯烛张，转使飞蛾密。 \n放神八极外，俯仰俱萧瑟。终契如往还，得匪合仙术。",
  "dynasty": "唐代",
  "id": 10695,
  "name": "写怀二首",
  "poet": {
    "desc": "杜甫（712－770），字子美，自号少陵野老，世称“杜工部”、“杜少陵”等，汉族，河南府巩县（今河南省巩义市）人，唐代伟大的现实主义诗人，杜甫被世人尊为“诗圣”，其诗被称为“诗史”。杜甫与李白合称“李杜”，为了跟另外两位诗人李商隐与杜牧即“小李杜”区别开来，杜甫与李白又合称“大李杜”。他忧国忧民，人格高尚，他的约1400余首诗被保留了下来，诗艺精湛，在中国古典诗歌中备受推崇，影响深远。759-766年间曾居成都，后世有杜甫草堂纪念。",
    "id": 474,
    "image": "https://raw.githubusercontent.com/hujiaweibujidao/poetry/master/image/image_474.jpg",
    "name": "杜甫",
    "star": 0
  },
  "star": 3,
  "tags": []
}