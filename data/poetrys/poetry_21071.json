{
  "content": "吾闻黄帝鼓清角，弭伏熊罴舞玄鹤。舜持干羽苗革心， \n尧用咸池凤巢阁。大夏濩武皆象功，功多已讶玄功薄。 \n汉祖过沛亦有歌，秦王破阵非无作。作之宗庙见艰难， \n作之军旅传糟粕。明皇度曲多新态，宛转侵淫易沉著。 \n赤白桃李取花名，霓裳羽衣号天落。雅弄虽云已变乱， \n夷音未得相参错。自从胡骑起烟尘，毛毳腥膻满咸洛。 \n女为胡妇学胡妆，伎进胡音务胡乐。火凤声沉多咽绝， \n春莺啭罢长萧索。胡音胡骑与胡妆，五十年来竞纷泊。",
  "dynasty": "唐代",
  "id": 21071,
  "name": "和李校书新题乐府十二首。法曲",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 1,
  "tags": []
}