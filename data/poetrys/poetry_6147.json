{
  "content": "十年别乡县，西云入皇州。此意在观国，不言空远游。 \n九衢平若水，利往无轻舟。北洛反初路，东江还故丘。 \n春山多秀木，碧涧尽清流。不见子桑扈，当从方外求。 \n世业传儒行，行成非不荣。其如怀独善，况以闻长生。 \n家近华阳洞，早年深此情。巾车云路入，理棹瑶溪行。 \n天地朝光满，江山春色明。王庭有轩冕，此日方知轻。 \n平生非作者，望古怀清芬。心以道为际，行将时不群。 \n兹山在人境，灵贶久传闻。远势一峰出，近形千嶂分。 \n冬春有茂草，朝暮多鲜云。此去亦何极，但言西日曛。 \n昔贤居柱下，今我去人间。良以直心旷，兼之外视闲。 \n垂纶非钓国，好学异希颜。落日登高屿，悠然望远山。 \n溪流碧水去，云带清阴还。想见中林士，岩扉长不关。 \n名岳征仙事，清都访道书。山门入松柏，天路涵空虚。 \n南极见朝采，西潭闻夜渔。远心尚云宿，浪迹出林居。 \n为己存实际，忘形同化初。此行良已矣，不乐复何如。",
  "dynasty": "唐代",
  "id": 6147,
  "name": "游茅山五首",
  "poet": {
    "desc": "储光羲（约706—763）唐代官员，润州延陵人，祖籍兖州。田园山水诗派代表诗人之一。开元十四年（726年）举进士，授冯翊县尉，转汜水、安宣、下邽等地县尉。因仕途失意，遂隐居终南山。后复出任太祝，世称储太祝，官至监察御史。安史之乱中，叛军攻陷长安，被俘，迫受伪职。乱平，自归朝廷请罪，被系下狱，有《狱中贻姚张薛李郑柳诸公》诗，后贬谪岭南。江南储氏多为光羲公后裔，尊称为“江南储氏之祖”。",
    "id": 22,
    "image": "https://raw.githubusercontent.com/hujiaweibujidao/poetry/master/image/image_22.jpg",
    "name": "储光羲",
    "star": 0
  },
  "star": 1,
  "tags": []
}