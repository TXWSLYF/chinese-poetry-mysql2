{
  "content": "果州南充县，寒女谢自然。童騃无所识，但闻有神仙。 \n轻生学其术，乃在金泉山。繁华荣慕绝，父母慈爱捐。 \n凝心感魑魅，慌惚难具言。一朝坐空室，云雾生其间。 \n如聆笙竽韵，来自冥冥天。白日变幽晦，萧萧风景寒。 \n檐楹暂明灭，五色光属联。观者徒倾骇，踯躅讵敢前。 \n须臾自轻举，飘若风中烟。茫茫八纮大，影响无由缘。 \n里胥上其事，郡守惊且叹。驱车领官吏，氓俗争相先。 \n入门无所见，冠履同蜕蝉。皆云神仙事，灼灼信可传。 \n余闻古夏后，象物知神奸。山林民可入，魍魉莫逢旃。 \n逶迤不复振，后世恣欺谩。幽明纷杂乱，人鬼更相残。 \n秦皇虽笃好，汉武洪其源。自从二主来，此祸竟连连。 \n木石生怪变，狐狸骋妖患。莫能尽性命，安得更长延。 \n人生处万类，知识最为贤。奈何不自信，反欲从物迁。 \n往者不可悔，孤魂抱深冤。来者犹可诫，余言岂空文。 \n人生有常理，男女各有伦。寒衣及饥食，在纺绩耕耘。 \n下以保子孙，上以奉君亲。苟异于此道，皆为弃其身。 \n噫乎彼寒女，永托异物群。感伤遂成诗，昧者宜书绅。",
  "dynasty": "唐代",
  "id": 17623,
  "name": "谢自然诗",
  "poet": {
    "desc": "韩愈（768～824）字退之，唐代文学家、哲学家、思想家，河阳（今河南省焦作孟州市）人，汉族。祖籍河北昌黎，世称韩昌黎。晚年任吏部侍郎，又称韩吏部。谥号“文”，又称韩文公。他与柳宗元同为唐代古文运动的倡导者，主张学习先秦两汉的散文语言，破骈为散，扩大文言文的表达功能。宋代苏轼称他“文起八代之衰”，明人推他为唐宋八大家之首，与柳宗元并称“韩柳”，有“文章巨公”和“百代文宗”之名，作品都收在《昌黎先生集》里。韩愈在思想上是中国“道统”观念的确立者，是尊儒反佛的里程碑式人物。",
    "id": 682,
    "image": "https://raw.githubusercontent.com/hujiaweibujidao/poetry/master/image/image_682.jpg",
    "name": "韩愈",
    "star": 0
  },
  "star": 8,
  "tags": []
}