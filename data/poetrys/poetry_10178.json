{
  "content": "常日好读书，晚年学垂纶。漆园多乔木，睢水清粼粼。 \n诏书下柴门，天命敢逡巡。赫赫三伏时，十日到咸秦。 \n褐衣不得见，黄绶翻在身。吏道顿羁束，生涯难重陈。 \n北使经大寒，关山饶苦辛。边兵若刍狗，战骨成埃尘。 \n行矣勿复言，归欤伤我神。如何燕赵陲，忽遇平生亲。 \n开馆纳征骑，弹弦娱远宾。飘飖天地间，一别方兹晨。 \n东道有佳作，南朝无此人。性灵出万象，风骨超常伦。 \n吾党谢王粲，群贤推郄诜。明时取秀才，落日过蒲津。 \n节苦名已富，禄微家转贫。相逢愧薄游，抚己荷陶钧。 \n心事正堪尽，离居宁太频。两河归路遥，二月芳草新。 \n柳接滹沱暗，莺连渤海春。谁谓行路难，猥当希代珍。 \n提握每终日，相思犹比邻。江海有扁舟，丘园有角巾。 \n君意定何适，我怀知所遵。浮沉各异宜，老大贵全真。 \n莫作云霄计，遑遑随缙绅。",
  "dynasty": "唐代",
  "id": 10178,
  "name": "答侯少府",
  "poet": {
    "desc": "高适是我国唐代著名的边塞诗人，世称“高常侍”。 作品收录于《高常侍集》。高适与岑参并称“高岑”，其诗作笔力雄健，气势奔放，洋溢着盛唐时期所特有的奋发进取、蓬勃向上的时代精神。",
    "id": 227,
    "image": "https://raw.githubusercontent.com/hujiaweibujidao/poetry/master/image/image_227.jpg",
    "name": "高适",
    "star": 0
  },
  "star": 1,
  "tags": []
}