{
  "content": "观化祇山顶，流睇古王城。万载池犹洁，千年苑尚清。 \n仿佛影坚路，摧残广胁楹。七宝仙台亡旧迹， \n四彩天花绝雨声。声华日以远，自恨生何晚。 \n既伤火宅眩中门，还嗟宝渚迷长坂。步陟平郊望， \n心游七海上。扰扰三界溺邪津，浑浑万品忘真匠。 \n唯有能仁独圆悟，廓尘静浪开玄路。创逢肌命弃身城， \n更为求人崩意树。持囊毕契戒珠净，被甲要心忍衣固。 \n三祇不倦陵二车，一足忘劳超九数。定潋江清沐久结， \n智剑霜凝斩新雾。无边大劫无不修，六时愍生遵六度。 \n度有流光功德收，金河示灭归常住。鹤林权唱演功周， \n圣德佳音传馀响。龙宫秘典海中探，石室真言山处仰。 \n流教在兹辰，传芳代有人。沙河雪岭迷朝径， \n巨海鸿崖乱夜津。入万死，求一生。投针偶穴非同喻， \n束马悬车岂等程。不徇今身乐，无祈后代荣。 \n誓舍危躯追胜义，咸希毕契传灯情。劳歌勿复陈， \n延眺且周巡。东睇女峦留二迹，西驰鹿苑去三轮。 \n北睨舍城池尚在，南睎尊岭穴犹存。五峰秀，百池分。 \n粲粲鲜花明四曜，辉辉道树镜三春。扬锡指山阿， \n携步上祇陀。既睹如来叠衣石，复观天授迸馀峨。 \n伫灵镇梵岳，凝思遍生河。金花逸掌仪前奉， \n芳盖陵虚殿后过。旋绕经行砌，目想如神契。 \n回斯少福涧生津，共会龙华舍尘翳。",
  "dynasty": "唐代",
  "id": 43006,
  "name": "杂言（一作义净诗）",
  "poet": {
    "desc": "慧净（578～？）唐代僧。真定（河北）人，俗姓房。十四岁出家，研习大智度论及其余经部。未久，从志念习学杂阿毗昙心论、大毗婆沙论等。博通经论，有辩才，能诗文。后任普光寺住持，常以妙音导示群生。十九年，玄奘从西域返唐，敕师参与译经，师以病未赴，时年六十八。其后，事迹不详。著有盂兰盆经疏、弥勒成佛经疏、杂心论疏、俱舍论疏、诗英华、金刚般若经注疏、仁王般若出要赞等十余种。",
    "id": 3034,
    "name": "慧净",
    "star": 0
  },
  "star": 1,
  "tags": []
}