{
  "content": "吾观文士多利用，笔精墨妙诚堪重。身上艺能无不通， \n就中草圣最天纵。有时兴酣发神机，抽毫点墨纵横挥。 \n风声吼烈随手起，龙蛇迸落空壁飞。连拂数行势不绝， \n藤悬查蹙生奇节。划然放纵惊云涛，或时顿挫萦毫发。 \n自言转腕无所拘，大笑羲之用阵图。狂来纸尽势不尽， \n投笔抗声连叫呼。信知鬼神助此道，墨池未尽书已好。 \n行路谈君口不容，满堂观者空绝倒。所恨时人多笑声， \n唯知贱实翻贵名。观尔向来三五字，颠奇何谢张先生。",
  "dynasty": "唐代",
  "id": 9852,
  "name": "怀素上人草书歌",
  "poet": {
    "id": 0,
    "name": "鲁收",
    "star": 0
  },
  "star": 2,
  "tags": []
}