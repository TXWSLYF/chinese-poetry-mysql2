{
  "content": "灯月交光，渐轻风布暖，先到南国。罗绮娇容，十里绛纱笼烛。花艳惊郎醉目。有多少、佳人如玉。春衫袂，整整齐齐，内家新样妆束。 \n欢情未足。更兰谩勾牵旧恨，萦乱心曲。怅望归期，应是紫姑频卜。暗想双眉对蹙。断弦待、鸾胶重续。休迷恋，野草闲花，凤箫人在金谷。",
  "dynasty": "宋代",
  "id": 68708,
  "name": "万年欢（上元）",
  "poet": {
    "id": 0,
    "name": "胡浩然",
    "star": 0
  },
  "star": 3,
  "tags": []
}