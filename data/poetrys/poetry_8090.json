{
  "content": "秦出天下兵，蹴踏燕赵倾。黄河饮马竭，赤羽连天明。 \n太尉杖旄钺，云旗绕彭城。三军受号令，千里肃雷霆。 \n函谷绝飞鸟，武关拥连营。意在斩巨鳌，何论鲙长鲸。 \n恨无左车略，多愧鲁连生。拂剑照严霜，雕戈鬘胡缨。 \n愿雪会稽耻，将期报恩荣。半道谢病还，无因东南征。 \n亚夫未见顾，剧孟阻先行。天夺壮士心，长吁别吴京。 \n金陵遇太守，倒屣相逢迎。群公咸祖饯，四座罗朝英。 \n初发临沧观，醉栖征虏亭。旧国见秋月，长江流寒声。 \n帝车信回转，河汉复纵横。孤凤向西海，飞鸿辞北溟。 \n因之出寥廓，挥手谢公卿。",
  "dynasty": "唐代",
  "id": 8090,
  "name": "闻李太尉大举秦兵百万出征东南懦夫请缨…崔侍御十九韵",
  "poet": {
    "desc": "李白（701年－762年），字太白，号青莲居士，唐朝浪漫主义诗人，被后人誉为“诗仙”。祖籍陇西成纪(待考)，出生于西域碎叶城，4岁再随父迁至剑南道绵州。李白存世诗文千余篇，有《李太白集》传世。762年病逝，享年61岁。其墓在今安徽当涂，四川江油、湖北安陆有纪念馆。",
    "id": 247,
    "image": "https://raw.githubusercontent.com/hujiaweibujidao/poetry/master/image/image_247.jpg",
    "name": "李白",
    "star": 0
  },
  "star": 2,
  "tags": []
}