{
  "content": "故人青云器，何意常窘迫。三十犹布衣，怜君头已白。 \n谁言此相见，暂得话畴昔。旧业今已芜，还乡返为客。 \n扁舟伊独往，斗酒君自适。沧洲不可涯，孤帆去无迹。 \n杯中忽复醉，湖上生月魄。湛湛江色寒，濛濛水云夕。 \n风波易迢递，千里如咫尺。回首人已遥，南看楚天隔。",
  "dynasty": "唐代",
  "id": 6920,
  "name": "湖上遇郑田",
  "poet": {
    "desc": "刘长卿(约726 — 约786)，字文房，汉族，宣城（今属安徽）人，唐代诗人。后迁居洛阳，河间（今属河北）为其郡望。玄宗天宝年间进士。肃宗至德中官监察御史，后为长洲县尉，因事下狱，贬南巴尉。代宗大历中任转运使判官，知淮西、鄂岳转运留后，又被诬再贬睦州司马。德宗建中年间，官终随州刺史，世称刘随州。",
    "id": 104,
    "image": "https://raw.githubusercontent.com/hujiaweibujidao/poetry/master/image/image_104.jpg",
    "name": "刘长卿",
    "star": 0
  },
  "star": 1,
  "tags": []
}