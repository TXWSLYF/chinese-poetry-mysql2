{
  "content": "秋蓂开六叶，元圣诞千年。绕殿祥风起，当空瑞日悬。 \n道光中国主，人识大罗仙。敢赞无疆寿，香花上法筵。 \n万方瞻圣日，九土仰清光。磬地山河壮，弥天福寿长。 \n瑞烟薰法界，真偈启仁王。看献千秋乐，千秋乐未央。",
  "dynasty": "唐代",
  "id": 43809,
  "name": "早秋降诞日献寿二首应制",
  "poet": {
    "desc": "[唐]（约公元八二o年前后在世）本姓廖氏，蜀中人。生卒年均不详，约唐宪宗元和末前后在世。与令狐楚、刘禹锡最善。元和长庆二朝，并为内供奉，赐居安国寺红楼院。广宣工诗，有红楼集。",
    "id": 2003,
    "name": "广宣",
    "star": 0
  },
  "star": 1,
  "tags": []
}