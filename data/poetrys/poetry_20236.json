{
  "content": "日高丈五睡正浓，军将打门惊周公。口云谏议送书信， \n白绢斜封三道印。开缄宛见谏议面，手阅月团三百片。 \n闻道新年入山里，蛰虫惊动春风起。天子须尝阳羡茶， \n百草不敢先开花。仁风暗结珠琲瓃，先春抽出黄金芽。 \n摘鲜焙芳旋封裹，至精至好且不奢。至尊之馀合王公， \n何事便到山人家。柴门反关无俗客，纱帽笼头自煎吃。 \n碧云引风吹不断，白花浮光凝碗面。一碗喉吻润， \n两碗破孤闷。三碗搜枯肠，唯有文字五千卷。四碗发轻汗， \n平生不平事，尽向毛孔散。五碗肌骨清，六碗通仙灵。 \n七碗吃不得也，唯觉两腋习习清风生。蓬莱山，在何处。 \n玉川子，乘此清风欲归去。山上群仙司下土， \n地位清高隔风雨。安得知百万亿苍生命， \n堕在巅崖受辛苦。便为谏议问苍生，到头还得苏息否。",
  "dynasty": "唐代",
  "id": 20236,
  "name": "走笔谢孟谏议寄新茶",
  "poet": {
    "desc": "卢仝tóng〈形〉（约795－835） 唐代诗人，汉族，“初唐四杰”之一卢照邻的嫡系子孙。祖籍范阳（今河北省涿州市），生于河南济源市武山镇（今思礼村），早年隐少室山，自号玉川子。他刻苦读书，博览经史，工诗精文，不愿仕进。后迁居洛阳。家境贫困，仅破屋数间。但他刻苦读书，家中图书满架。仝性格狷介，颇类孟郊；但其狷介之性中更有一种雄豪之气，又近似韩愈。是韩孟诗派重要人物之一。",
    "id": 2251,
    "image": "https://raw.githubusercontent.com/hujiaweibujidao/poetry/master/image/image_2251.jpg",
    "name": "卢仝",
    "star": 0
  },
  "star": 19,
  "tags": []
}