{
  "content": "楚山青，湘水渌，春风澹荡看不足。草芊芊，花簇簇， \n渔艇棹歌相续¤ \n信浮沉，无管束，钓回乘月归湾曲。酒盈尊，云满屋， \n不见人间荣辱。 \n荻花秋，潇湘夜，橘洲佳景如屏画。碧烟中，明月下， \n小艇垂纶初罢¤ \n水为乡，蓬作舍，鱼羹稻饭常餐也。酒盈杯，书满架， \n名利不将心挂。 \n柳垂丝，花满树，莺啼楚岸春天暮。棹轻舟，出深浦， \n缓唱渔郎归去¤ \n罢垂纶，还酌醑，孤村遥指云遮处。下长汀，临深渡， \n惊起一行沙鹭。 \n九疑山，三湘水，芦花时节秋风起。水云间，山月里， \n棹月穿云游戏¤ \n鼓清琴，倾渌蚁，扁舟自得逍遥志。任东西，无定止， \n不议人间醒醉。",
  "dynasty": "唐代",
  "id": 47314,
  "name": "渔歌子",
  "poet": {
    "desc": "李珣（855？-930？），五代词人。字德润，其祖先为波斯人。居家梓州（四川省三台）。生卒年均不详，约唐昭宗乾宁中前后在世。少有时名，所吟诗句，往往动人。妹舜弦为王衍昭仪，他尝以秀才预宾贡。又通医理，兼卖香药，可见他还不脱波斯人本色。蜀亡，遂亦不仕他姓。珣著有琼瑶集，已佚，今存词五十四首，（见《唐五代词》）多感慨之音。）",
    "id": 111,
    "name": "李珣",
    "star": 0
  },
  "star": 26,
  "tags": []
}