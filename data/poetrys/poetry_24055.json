{
  "content": "称庆还乡郡吏归，端忧明发俨朝衣。首开三百六旬日， \n新知四十九年非。当官补拙犹勤虑，游宦量才已息机。 \n举族共资随月俸，一身惟忆故山薇。旧交邂逅封疆近， \n老牧萧条宴赏稀。书札每来同笑语，篇章时到借光辉。 \n丝纶暂厌分符竹，舟楫初登拥羽旗。未知今日情何似， \n应与幽人事有违。",
  "dynasty": "唐代",
  "id": 24055,
  "name": "苏州元日郡斋感怀，寄越州元相公、杭州白舍人",
  "poet": {
    "desc": "唐虔王李谅，唐德宗第四子。大历十四年封，授开府仪同三司。贞元二年，领蔡州节度大使、申光蔡观察等使，以大将吴少诚为留后。十年，领朔方灵盐节度大使、灵州大都督，以朔方行军司马李栾为灵府左司马，知府事，朔方留后。十一年九月，横海大将程怀信逐其帅怀直。十月，以谅领横海节度大使、沧景观察等使，以都知兵马使程怀信为留后，王不出阁。十六年，徐帅张建封卒，徐军乱，又以谅领徐州节度大使、徐泗濠观察处置等使，以建封子愔为留后。",
    "id": 1702,
    "name": "李谅",
    "star": 0
  },
  "star": 1,
  "tags": []
}