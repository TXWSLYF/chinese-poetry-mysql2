{
  "content": "爣爣皎日，欻丽于天。厥明御舒，如王出焉。 \n爣爣皎日，欻入于地。厥晦厥贞，如王入焉。 \n出有龙旂，入有珩珮。勿驱勿驰，惟慎惟戒。 \n出有嘉谋，入有内则。繄彼臣庶，钦王之式。 \n\n愔愔清庙，仪仪象服。我尸出矣，迎神之谷。 \n杳杳阴竹，坎坎路鼓。我尸入矣，得神之祜。 \n\n有郁其鬯，有俨其彝。九变未作，全乘来之。 \n既醑既酢，爰朄爰舞。象物既降，全乘之去。 \n\n麟之仪仪，不絷不维。乐德而至，如宾之嬉。 \n凤之愉愉，不篝不笯.乐德而至，如宾之娱。 \n自筐及筥，我有牢醑。自筐及篚，我有货币。 \n我牢不愆，我货不匮。硕硕其才，有乐而止。 \n\n王有虎臣，锡之鈇钺。征彼不憓，一扑而灭。 \n王有虎臣，锡之圭瓒。征彼不享，一烘而泮。 \n王有掌讶，侦尔疆理。王有掌客，馈尔饔饩。 \n何以乐之，金石九奏。何以锡之，龙旂九旒。 \n\n玲玲衡笄，翚衣榆翟。自内而祭，为君之则。 \n\n洪源谁孕，疏为江河。大块孰埏，播为山阿。 \n厥流浩漾，厥势嵯峨。今君之酌，慰我实多。 \n\n礼酒既酌，嘉宾既厚，牍为之奏。 \n礼酒既竭，嘉宾既悦，应为之节。 \n礼酒既罄，嘉宾既醒，雅为之行。 \n\n桓桓其珪，衮衮其衣。出作二伯，天子是毗。 \n桓桓其珪，衮衮其服。入作三孤，国人是福。",
  "dynasty": "唐代",
  "id": 33218,
  "name": "补周礼九夏系文。九夏歌九篇",
  "poet": {
    "desc": "皮日休，字袭美，一字逸少，生于公元834至839年间，卒于公元902年以后。曾居住在鹿门山，自号鹿门子，又号间气布衣、醉吟先生。晚唐文学家、散文家，与陆龟蒙齐名，世称\"皮陆\"。今湖北天门人（《北梦琐言》），汉族。咸通八年（867）进士及第，在唐时历任苏州军事判官（《吴越备史》）、著作佐郎、太常博士、毗陵副使。后参加黄巢起义，或言“陷巢贼中”（《唐才子传》），任翰林学士，起义失败后不知所踪。诗文兼有奇朴二态，且多为同情民间疾苦之作。《新唐书·艺文志》录有《皮日休集》、《皮子》、《皮氏鹿门家钞》多部。",
    "id": 604,
    "image": "https://raw.githubusercontent.com/hujiaweibujidao/poetry/master/image/image_604.jpg",
    "name": "皮日休",
    "star": 0
  },
  "star": 1,
  "tags": []
}