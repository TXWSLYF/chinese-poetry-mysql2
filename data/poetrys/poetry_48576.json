{
  "content": "红粉苔墙。透新春消息，梅粉先芳。奇葩异卉，汉家宫额涂黄。何人斗巧，运紫檀、翦出蜂房。应为是、中央正色，东君别与清香。 \n仙姿自称霓裳。更孤标俊格，非雪凌霜。黄昏院落，为谁密解罗囊。银瓶注水，浸数枝、小阁幽窗。春睡起，纤条在手，厌厌宿酒残妆。",
  "dynasty": "宋代",
  "id": 48576,
  "name": "汉宫春（蜡梅）",
  "poet": {
    "desc": "张先（990－1078），字子野，乌程（今浙江湖州吴兴）人。北宋时期著名的词人，曾任安陆县的知县，因此人称“张安陆”。天圣八年进士，官至尚书都官郎中。晚年退居湖杭之间。曾与梅尧臣、欧阳修、苏轼等游。善作慢词，与柳永齐名，造语工巧，曾因三处善用“影”字，世称张三影。",
    "id": 587,
    "image": "https://raw.githubusercontent.com/hujiaweibujidao/poetry/master/image/image_587.jpg",
    "name": "张先",
    "star": 0
  },
  "star": 1,
  "tags": []
}