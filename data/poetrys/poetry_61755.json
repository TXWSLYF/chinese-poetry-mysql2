{
  "content": "几番南极星边，樽前常借南枝寿。今年好处，冰清汉节，与梅为友。老桧苍榕，婆娑环拱，影横香瘦。把草庭生意，蛮烟尽洗，都付与、风霜手。 \n岭首小春时候。看明宵、桂轮圆又。此人此地，此花此月，宜诗宜酒。把绣归来，调羹金鼎，西湖春后。愿玉奴、岁与素娥不老，共人长久。",
  "dynasty": "宋代",
  "id": 61755,
  "name": "水龙吟（己酉寿广西丰宪）",
  "poet": {
    "desc": "李曾伯(1198～1265至1275间) 南宋词人。字长孺，号可斋。原籍覃怀（今河南沁阳附近）。南渡后寓居嘉兴（今属浙江）。",
    "id": 584,
    "image": "https://raw.githubusercontent.com/hujiaweibujidao/poetry/master/image/image_584.jpg",
    "name": "李曾伯",
    "star": 0
  },
  "star": 1,
  "tags": []
}