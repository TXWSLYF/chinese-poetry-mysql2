{
  "content": "客有东征者，夷门一落帆。二年方得到，五日未为淹。 \n在浚旌重葺，游梁馆更添。心因好善乐，貌为礼贤谦。 \n俗阜知敦劝，民安见察廉。仁风扇道路，阴雨膏闾阎。 \n文律操将柄，兵机钓得钤。碧幢油叶叶，红旆火襜襜. \n景象春加丽，威容晓助严。枪森赤豹尾，纛吒黑龙髯。 \n门静尘初敛，城昏日半衔。选幽开后院，占胜坐前檐。 \n平展丝头毯，高褰锦额帘。雷捶柘枝鼓，雪摆胡腾衫。 \n发滑歌钗坠，妆光舞汗沾。回灯花簇簇，过酒玉纤纤。 \n馔盛盘心殢，醅浓盏底黏。陆珍熊掌烂，海味蟹螯咸。 \n福履千夫祝，形仪四座瞻。羊公长在岘，傅说莫归岩。 \n眷爱人人遍，风情事事兼。犹嫌客不醉，同赋夜厌厌。",
  "dynasty": "唐代",
  "id": 22807,
  "name": "奉和汴州令狐令公二十二韵（同用淹字）",
  "poet": {
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。",
    "id": 665,
    "image": "https://raw.githubusercontent.com/hujiaweibujidao/poetry/master/image/image_665.jpg",
    "name": "白居易",
    "star": 0
  },
  "star": 1,
  "tags": []
}