{
  "content": "其一\n幽并重骑射，\n少年好驰逐。\n毡带佩双鞬，\n象弧插雕服。\n兽肥春草短，\n飞鞚越平陆。\n朝游雁门上，\n暮还楼烦宿。\n石梁有余劲，\n惊雀无全目。\n汉虏方未和，\n边城屡翻覆。\n留我一白羽，\n将以分虎竹。 \n\n其二\n凿井北陵隈，\n百丈不及泉。\n生事本澜漫，\n何用独精坚。\n幼壮重寸阴，\n衰暮反轻年。\n放驾息朝歌，\n提爵止中山。\n日夕登城隅，\n周回视洛川。\n街衢积冻草，\n城郭宿寒烟。\n繁华悉何在，\n宫阙久崩填。\n空谤齐景非，\n徒称夷叔贤。\n\n",
  "dynasty": "南北朝",
  "id": 48095,
  "name": "拟古·其一幽并重",
  "poet": {
    "desc": "鲍照（约415年～466年）南朝宋文学家，与颜延之、谢灵运合称“元嘉三大家”。字明远，汉族，祖籍东海（治所在今山东郯城西南，辖区包括今江苏涟水，久居建康（今南京）。家世贫贱，临海王刘子顼镇荆州时，任前军参军。刘子顼作乱，照为乱兵所杀。他长于乐府诗，其七言诗对唐代诗歌的发展起了很重要的作用。有《鲍参军集》。",
    "id": 732,
    "image": "https://raw.githubusercontent.com/hujiaweibujidao/poetry/master/image/image_732.jpg",
    "name": "鲍照",
    "star": 0
  },
  "star": 2,
  "tags": []
}