{
  "content": "不厌东溪绿玉君，天坛双凤有时闻。 \n一峰晓似朝仙处，青节森森倚绛云。 \n万枝朝露学潇湘，杳霭孤亭白石凉。 \n谁道乖龙不得雨，春雷入地马鞭狂。 \n啸入新篁一里行，万竿如瓮锁龙泓。 \n惊巢翡翠无寻处，闲倚云根刻姓名。 \n青岚帚亚思吾祖，绿润偏多忆蔡邕。 \n长听南园风雨夜，恐生鳞甲尽为龙。 \n迸玉闲抽上钓矶，翠苗番次脱霞衣。 \n山童泥乞青骢马，骑过春泉掣手飞。 \n须题内史琅玕坞，几醉山阳瑟瑟村。 \n剩养万茎将扫俗，莫教凡鸟闹云门。 \n一溪云母间灵花，似到封侯逸士家。 \n谁识雌雄九成律，子乔丹井在深涯。 \n燕燕雏时紫米香，野溪羞色过东墙。 \n诸儿莫拗成蹊笋，从结高笼养凤凰。 \n一节呼龙万里秋，数茎垂海六鳌愁。 \n更须瀑布峰前种，云里阑干过子猷。 \n丘壑谁堪话碧鲜，静寻春谱认婵娟。 \n会当小杀青瑶简，图写龟鱼把上天。 \n玄圃千春闭玉丛，湛阳一祖碧云空。 \n不须骚屑愁江岛，今日南枝在国风。",
  "dynasty": "唐代",
  "id": 40785,
  "name": "竹十一首",
  "poet": {
    "desc": "陈陶(约公元812—约885年)：字嵩伯，号三教布衣。《全唐诗》卷七百四十五“陈陶”传作“岭南(一云鄱阳，一云剑浦)人”。然而从其《闽川梦归》等诗题，以及称建水(在今福建南平市东南，即闽江上游)一带山水为“家山”(《投赠福建路罗中丞》)来看，当是剑浦(今福建南平)人，而岭南(今广东广西一带)或鄱阳(今江西波阳)只是他的祖籍。早年游学长安，善天文历象，尤工诗。举进士不第，遂恣游名山。唐宣宗大中(847—860年)时，隐居洪州西山(在今江西新建县西)，后不知所终。有诗十卷，已散佚，后人辑有《陈嵩伯诗集》一卷。",
    "id": 93,
    "image": "https://raw.githubusercontent.com/hujiaweibujidao/poetry/master/image/image_93.jpg",
    "name": "陈陶",
    "star": 0
  },
  "star": 9,
  "tags": []
}