{
  "content": "楚楚腰肢掌上轻，得人怜处最分明。\n千围步障难藏艳，百合葳蕤不锁情。\n朱鸟窗前眉欲语，紫姑乩畔目将成。\n玉钩初放钗初堕，第一销魂是此声。 \n\n妙谙谐谑擅心灵，不用千呼出画屏。\n敛袖搊成弦杂拉，隔窗掺碎鼓丁宁。\n湔裙斗草春多事，六博弹棋夜未停。\n记得酒阑人散后，共搴珠箔数春星。\n\n旋旋长廊绣石苔，颤提鱼钥记潜来。\n阑前罽藉乌龙卧，井畔丝牵玉虎回。\n端正容成犹敛照，消沉意可渐凝灰。\n来从花底春寒峭，可借梨云半枕偎。\n\n中表檀奴识面初，第三桥畔记新居。\n流黄看织回肠锦，飞白教临弱腕书。\n漫托私心缄豆蔻，惯传隐语笑芙蕖。\n锦江直在青天上，盼断流头尺鲤鱼。\n\n虫娘门户旧相望，生小相怜各自伤。\n书为开频愁脱粉，衣禁多浣更生香。\n绿珠往日酬无价，碧玉于今抱有郎。\n绝忆水晶帘下立，手抛蝉翼助新妆。\n\n小极居然百媚生，懒抛金叶罢调筝。\n心疑棘刺针穿就，泪似桃花醋酿成。\n会面生疏稀笑靥，别筵珍重赠歌声。\n沈郎莫叹腰围减，忍见青娥绝塞行。\n\n自送云軿别玉容，泥愁如梦未惺忪。\n仙人北烛空凝盼，太岁东方已绝踪。\n检点相思灰一寸，抛离密约锦千重。\n何须更说蓬山远，一角屏山便不逢。\n\n轻摇络索撼垂罳，珠阁银栊望不疑。\n栀子帘前轻掷处，丁香盒底暗携时。\n偷移鹦母情先觉，稳睡猧儿事未知。\n赠到中衣双绢后，可能重读定情诗。\n\n中人兰气似微醺，芗泽还疑枕上闻。\n唾点着衣刚半指，齿痕切颈定三分。\n辛勤青鸟空传语，佻巧鸣鸠浪策勋。\n为问旧时裙衩上，鸳鸯应是未离群。\n\n容易生儿似阿侯，莫愁真个不知愁。\n夤缘汤饼筵前见，仿佛龙华会里游。\n解意尚呈银约指，含羞频整玉搔头。\n何曾十载湖州别，绿叶成阴万事休。\n\n慵梳常是发鬅鬙，背立双鬟唤不应。\n习得我拌珠十斛，赚来谁费豆三升。\n怕歌团扇难终曲，但脱青衣便上升。\n曾作容华宫内侍，人间狙狯恐难胜。\n\n小阁炉烟断水沉，竟床冰簟薄凉侵。\n灵妃唤月将归海，少女吹风半入林。\n灺尽兰釭愁的的，滴残虬水思愔愔。\n文园渴甚兼贫甚，只典征裘不典琴。\n\n生年虚负骨玲珑，万恨俱归晓镜中。\n君子由来能化鹤，美人何日便成虹。\n王孙香草年年绿，阿母桃花度度红。\n闻道碧城阑十二，夜深清倚有谁同。\n\n经秋谁念瘦维摩，酒渴风寒不奈何。\n水调曲从邻院度，雷声车是梦中过。\n司勋绮语焚难尽，仆射余情忏较多。\n从此飘蓬十年后，可能重对旧梨涡。\n\n几回花下坐吹箫，银汉红墙入望遥。\n似此星辰非昨夜，为谁风露立中宵。\n缠绵思尽抽残茧，宛转心伤剥后蕉。\n三五年时三五月，可怜杯酒不曾消。\n\n露槛星房各悄然，江湖秋枕当游仙。\n有情皓月怜孤影，无赖闲花照独眠。\n结束铅华归少作，屏除丝竹入中年。\n茫茫来日愁如海，寄语羲和快着鞭。\n\n",
  "dynasty": "清代",
  "id": 69383,
  "name": "绮怀十六首",
  "poet": {
    "desc": "黄景仁（1749～1783），清代诗人。字汉镛，一字仲则，号鹿菲子，阳湖（今江苏省常州市）人。四岁而孤，家境清贫，少年时即负诗名，为谋生计，曾四方奔波。一生怀才不遇，穷困潦倒，后授县丞，未及补官即在贫病交加中客死他乡，年仅35岁。诗负盛名，为“毗陵七子”之一。诗学李白，所作多抒发穷愁不遇、寂寞凄怆之情怀，也有愤世嫉俗的篇章。七言诗极有特色。亦能词。著有《两当轩全集》。",
    "id": 585,
    "image": "https://raw.githubusercontent.com/hujiaweibujidao/poetry/master/image/image_585.jpg",
    "name": "黄景仁",
    "star": 0
  },
  "star": 15,
  "tags": []
}