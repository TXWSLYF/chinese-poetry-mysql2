{
  "content": "寥寥深夜雪初晴，楼上云开月渐明。池中片影依稀见， \n帘外清光远近生。皎皎晴空疑破镜，广庭积素偏相映。 \n珠帘卷却光更深，玉指持来色逾净。梦觉青楼最可怜， \n婵娟素魄满寒天。天地寥寥同一色，秦淮楚江无限极。 \n归鸿断猿何处声，深闺旅馆遥相忆。长安五侯华阁开， \n嘉宾列坐倾金罍。赏明月，玩流雪，纤手蛾眉座中设， \n清歌一声无断绝。夜已央，乐未阑。狐裘兽炭不知寒， \n珠环翠珮声珊珊。履舄纷纭桂袖攒，朱颜倚醉尽君欢。 \n人生少年全不久，相看且劝杯中酒。丈夫富贵自有期， \n映雪读书徒白首。",
  "dynasty": "唐代",
  "id": 17213,
  "name": "旅馆雪晴，又睹新月，众兴所感，因成杂言",
  "poet": {
    "desc": "权德舆，唐代文学家。字载之。天水略阳（今甘肃秦安）人。后徙润州丹徒（今江苏镇江）。德宗时，召为太常博士，改左补阙，迁起居舍人、知制诰，进中书舍人。宪宗时，拜礼部尚书、同中书门下平章事，后徙刑部尚书，复以检校吏部尚书出为山南西道节度使。卒谥文，后人称为权文公。",
    "id": 603,
    "image": "https://raw.githubusercontent.com/hujiaweibujidao/poetry/master/image/image_603.jpg",
    "name": "权德舆",
    "star": 0
  },
  "star": 3,
  "tags": []
}