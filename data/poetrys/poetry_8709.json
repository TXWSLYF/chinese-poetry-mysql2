{
  "content": "郁郁杨柳枝，萧萧征马悲。送君灞陵岸，纠郡南海湄。 \n名在翰墨场，群公正追随。如何从此去，千里万里期。 \n大海吞东南，横岭隔地维。建邦临日域，温燠御四时。 \n百国共臻奏，珍奇献京师。富豪虞兴戎，绳墨不易持。 \n州伯荷天宠，还当翊丹墀。子为门下生，终始岂见遗。 \n所愿酌贪泉，心不为磷缁。上将玩国士，下以报渴饥。",
  "dynasty": "唐代",
  "id": 8709,
  "name": "送冯著受李广州署为录事",
  "poet": {
    "desc": "韦应物（737～792），中国唐代诗人。汉族，长安(今陕西西安)人。今传有10卷本《韦江州集》、两卷本《韦苏州诗集》、10卷本《韦苏州集》。散文仅存一篇。因出任过苏州刺史，世称“韦苏州”。诗风恬淡高远，以善于写景和描写隐逸生活著称。",
    "id": 564,
    "image": "https://raw.githubusercontent.com/hujiaweibujidao/poetry/master/image/image_564.jpg",
    "name": "韦应物",
    "star": 0
  },
  "star": 2,
  "tags": []
}