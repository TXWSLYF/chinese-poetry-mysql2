{
  "content": "我在河东时，使往定襄里。定襄诸小儿，争讼纷城市。 \n长老莫敢言，太守不能理。谤书盈几案，文墨相填委。 \n牵引肆中翁，追呼田家子。我来折此狱，五听辨疑似。 \n小大必以情，未尝施鞭箠。是时三月暮，遍野农桑起。 \n里巷鸣春鸠，田园引流水。此乡多杂俗，戎夏殊音旨。 \n顾问边塞人，劳情曷云已。",
  "dynasty": "唐代",
  "id": 5865,
  "name": "结定襄郡狱效陶体",
  "poet": {
    "desc": "崔颢 唐开元年间进士，官至太仆寺丞，天宝中为司勋员外郎。最为人们津津乐道的是他那首《黄鹤楼》，据说李白为之搁笔，曾有“眼前有景道不得，崔颢题诗在上头”的赞叹。《全唐诗》存其诗四十二首。",
    "id": 547,
    "image": "https://raw.githubusercontent.com/hujiaweibujidao/poetry/master/image/image_547.jpg",
    "name": "崔颢",
    "star": 0
  },
  "star": 1,
  "tags": []
}