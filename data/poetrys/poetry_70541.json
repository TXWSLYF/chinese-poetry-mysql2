{
  "content": "湖上\n新亭馆相迎相送，古云山宜淡宜浓，画船归去有渔篷。随人松岭月，醒酒柳桥风，索新诗红袖拥。\n春情\n暗朱箔雨寒风峭，试罗衣玉减香销，落花时节怨良宵。银台灯影淡，绣枕泪痕交，团圆春梦少。\n重到吴门\n槐市歌阑酒散，枫桥雨霁秋残。旧题犹在画楼间。泛湖赊看月，寻寺强登山。比陶朱心更懒。\n芳草岸能言鸭睡，荻花洲供馔鲈肥，天平山翠近金杯。水多寒气早，野阔暮空低，隔秋云渔唱起。\n和友人韵\n茅屋秋风吹破，桂丛夜月空过，淮南招隐故情多。无心登虎帐，有梦到渔蓑，不归来等甚么？",
  "dynasty": "元代",
  "id": 70541,
  "name": "【中吕】红绣鞋_湖上新亭馆",
  "poet": {
    "desc": "任昱，字则明，四明（今浙江宁波市）人。与张可久、曹明善为同时代人，少时好狎游，一生不仕。所作散曲小令在歌妓中传唱广泛。其作品《闲居》有“结庐移石动云根，不受红尘”、《隐居》有“不顺俗，不妄图，清高风度”等句，知其为足迹往来于苏、杭的一位“布衣”。",
    "id": 2352,
    "name": "任昱",
    "star": 0
  },
  "star": 1,
  "tags": []
}