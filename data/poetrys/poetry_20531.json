{
  "content": "山中思归乐，尽作思归鸣。尔是此山鸟，安得失乡名。 \n应缘此山路，自古离人征。阴愁感和气，俾尔从此生。 \n我虽失乡去，我无失乡情。惨舒在方寸，宠辱将何惊。 \n浮生居大块，寻丈可寄形。身安即形乐，岂独乐咸京。 \n命者道之本，死者天之平。安问远与近，何言殇与彭。 \n君看赵工部，八十支体轻。交州二十载，一到长安城。 \n长安不须臾，复作交州行。交州又累岁，移镇广与荆。 \n归朝新天子，济济为上卿。肌肤无瘴色，饮食康且宁。 \n长安一昼夜，死者如陨星。丧车四门出，何关炎瘴萦。 \n况我三十二，百年未半程。江陵道涂近，楚俗云水清。 \n遐想玉泉寺，久闻岘山亭。此去尽绵历，岂无心赏并。 \n红餐日充腹，碧涧朝析酲。开门待宾客，寄书安弟兄。 \n闲穷四声韵，闷阅九部经。身外皆委顺，眼前随所营。 \n此意久已定，谁能求苟荣。所以官甚小，不畏权势倾。 \n倾心岂不易，巧诈神之刑。万物有本性，况复人性灵。 \n金埋无土色，玉坠无瓦声。剑折有寸利，镜破有片明。 \n我可俘为囚，我可刃为兵。我心终不死，金石贯以诚。 \n此诚患不至，诚至道亦亨。微哉满山鸟，叫噪何足听。",
  "dynasty": "唐代",
  "id": 20531,
  "name": "思归乐",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 1,
  "tags": []
}