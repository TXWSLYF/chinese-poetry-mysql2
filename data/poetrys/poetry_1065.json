{
  "content": "剑佩俨如林，齐倾拱北心。渥恩颁美禄，咸濩听和音。 \n一德君臣合，重瞳日月临。歌时兼乐圣，唯待赞泥金。 \n万国咸归禹，千官共祝尧。拜恩瞻凤扆，倾耳听云韶。 \n运启金行远，时和玉烛调。酒酣齐抃舞，同贺圣明朝。 \n令节陈高会，群臣侍御筵。玉墀留爱景，金殿霭祥烟。 \n振鹭涵天泽，灵禽下乐悬。圣明无一事，何处让尧年。",
  "dynasty": "唐代",
  "id": 1065,
  "name": "郊庙歌辞。晋朝飨乐章。群臣酒行歌",
  "poet": {
    "id": 0,
    "name": "佚名",
    "star": 0
  },
  "star": 1,
  "tags": []
}