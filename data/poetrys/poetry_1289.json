{
  "content": "八月木荫薄，十叶三堕枝。人生过五十，亦已同此时。 \n朝出东郭门，嘉树郁参差。暮出西郭门，原草已离披。 \n南邻好台榭，北邻善歌吹。荣华忽消歇，四顾令人悲。 \n生死与荣辱，四者乃常期。古人耻其名，没世无人知。 \n无言鬓似霜，勿谓发如丝。耆年无一善，何殊食乳儿。",
  "dynasty": "唐代",
  "id": 1289,
  "name": "相和歌辞。短歌行",
  "poet": {
    "desc": "聂夷中，字坦之，河东人，一说为河南人。咸通十二年(871)登第，官华阴尉。到任时，除琴书外，身无余物。其诗语言朴实，辞浅意哀。不少诗作对封建统治阶级对人民的残酷剥削进行了深刻揭露，对广大田家农户的疾苦则寄予极为深切的同情。代表作有《咏田家》、《田家二首》、《短歌》、《早发邺北经古城》、《杂怨》等，其中以《咏田家》和《田家二首》（其一）流传最广（《田家二首》（其二）后人多认定为李绅的作品，故不提）。",
    "id": 687,
    "name": "聂夷中",
    "star": 0
  },
  "star": 1,
  "tags": []
}