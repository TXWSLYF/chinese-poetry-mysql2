{
  "content": "卜筑因自然，檀溪不更穿。园庐二友接，水竹数家连。 \n直与南山对，非关选地偏。草堂时偃曝，兰枻日周旋。 \n外事情都远，中流性所便。闲垂太公钓，兴发子猷船。 \n余亦幽栖者，经过窃慕焉。梅花残腊月，柳色半春天。 \n鸟泊随阳雁，鱼藏缩项鳊。停杯问山简，何似习池边。",
  "dynasty": "唐代",
  "id": 7677,
  "name": "冬至后过吴、张二子檀溪别业",
  "poet": {
    "desc": "孟浩然（689-740），男，汉族，唐代诗人。本名不详（一说名浩），字浩然，襄州襄阳（今湖北襄阳）人，世称“孟襄阳”。浩然，少好节义，喜济人患难，工于诗。年四十游京师，唐玄宗诏咏其诗，至“不才明主弃”之语，玄宗谓：“卿自不求仕，朕未尝弃卿，奈何诬我？”因放还未仕，后隐居鹿门山，著诗二百余首。孟浩然与另一位山水田园诗人王维合称为“王孟”。",
    "id": 757,
    "image": "https://raw.githubusercontent.com/hujiaweibujidao/poetry/master/image/image_757.jpg",
    "name": "孟浩然",
    "star": 0
  },
  "star": 1,
  "tags": []
}