{
  "content": "虎啸山城晚，猿鸣江树秋。红林架落照，青峡送归流。 \n归流赴淮海，征帆下扬州。族父江阳令，盛业继前修。 \n文掩崔亭伯，德齐陈太丘。时哉惜未与，千载且为俦。 \n忆昔山阳会，长怀东上游。称觞阮林下，赋雪谢庭幽。 \n道浓礼自略，气舒文转遒。高情薄云汉，酣态坐芳洲。 \n接席复连轸，出入陪华輈.独善与兼济，语默奉良筹。 \n岁月欢无已，风雨暗飕飕。掌宪时持节，为邦邈海头。 \n子人惠虽树，苍生望且留。微躬趋直道，神甸忝清猷。 \n仙台适西步，蛮徼忽南浮。宇内皆安乐，天涯独远投。 \n忠信徒坚仗，神明岂默酬。观生海漫漫，稽命天悠悠。 \n云昏巴子峡，月远吴王楼。怀昔明不寐，悲令岁属周。 \n喟无排云翮，暂得抒离忧。空洒沾红泪，万里逐行舟。",
  "dynasty": "唐代",
  "id": 4841,
  "name": "稍秋晓坐阁，遇舟东下扬州，即事寄上族父江阳令",
  "poet": {
    "desc": "[唐]（约公元七〇八年前后在世）字不详，相州临漳人。生卒年均不详，约唐中宗景龙中前后在世。自闻喜尉入为学士。终吏却员外郎。馔工诗，所作今存十四首。（见《全唐诗》）",
    "id": 203,
    "name": "卢僎",
    "star": 0
  },
  "star": 1,
  "tags": []
}