{
  "content": "宋玉秋来续楚词，阴铿官漫足闲诗。 \n亲情书札相安慰，多道萧何作判司。 \n杜甫天材颇绝伦，每寻诗卷似情亲。 \n怜渠直道当时语，不著心源傍古人。 \n十岁荒狂任博徒，挼莎五木掷枭卢。 \n野诗良辅偏怜假，长借金鞍迓酒胡。 \n曾经绰立侍丹墀，绽蕊宫花拂面枝。 \n雉尾扇开朝日出，柘黄衫对碧霄垂。 \n一自低心翰墨场，箭靫抛尽负书囊。 \n近来兼爱休粮药，柏叶纱罗杂豆黄。 \n莫笑风尘满病颜，此生元在有无间。 \n卷舒莲叶终难湿，去住云心一种闲。 \n无事抛棋侵虎口，几时开眼复联行。 \n终须杀尽缘边敌，四面通同掩大荒。 \n原宪甘贫每自开，子春伤足少人哀。 \n巷南唯有陈居士，时学文殊一问来。 \n每识闲人如未识，与君相识更相怜。 \n经旬不解来过宿，忍见空床夜夜眠。 \n开坼新诗展大璆，明珠炫转玉音浮。 \n酬君十首三更坐，减却常时半夜愁。",
  "dynasty": "唐代",
  "id": 20919,
  "name": "酬孝甫见赠十首（各酬本意，次用旧韵）",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 1,
  "tags": []
}