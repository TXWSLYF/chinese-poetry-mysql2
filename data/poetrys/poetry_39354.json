{
  "content": "七贵五侯生肯退，利尘名网死当抛。 \n黔娄寂寞严陵卧，借问何人与结交。 \n休把羸蹄蹋霜雪，书成何处献君王。 \n嵩山好与浮丘约，三十六峰云外乡。 \n百万僧中不为僧，比君知道仅谁能。 \n无家寄泊南安县，六月门前也似冰。 \n两鬓当春却似秋，僻居夸近野僧楼。 \n落花明月皆临水，明月不流花自流。 \n晋楚忙忙起战尘，龚黄门外有高人。 \n一畦云薤三株竹，席上先生未是贫。",
  "dynasty": "唐代",
  "id": 39354,
  "name": "依韵赠南安方处士五首",
  "poet": {
    "desc": "徐夤：字昭梦，福建莆田人。登乾宁进士第，授秘书省正字。依王审知，礼待简略，遂拂衣去，归隐延寿溪（现留于绶溪公园，系莆田二十四景之一）。著有《探龙》、《钓矶》二集，诗二百六十五首。",
    "id": 925,
    "image": "https://raw.githubusercontent.com/hujiaweibujidao/poetry/master/image/image_925.jpg",
    "name": "徐夤",
    "star": 0
  },
  "star": 1,
  "tags": []
}