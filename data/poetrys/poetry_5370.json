{
  "content": "黄绶归休日，仙郎复奏馀。晏居当夏晚，寓直会晴初。 \n露散星文发，云披水镜虚。高才推独唱，嘉会喜连茹。 \n月色摇春闼，香烟霭暝庐。千门传夜警，万象照阶除。 \n少孺嘉能赋，文强阅赐书。兼曹谋未展，入幕志方摅。 \n为奉灵台帛，恭先待漏车。贞标不可仰，空此乐樵渔。",
  "dynasty": "唐代",
  "id": 5370,
  "name": "同张少府和厍狄员外夏晚初霁南省寓直时…节度判官之作",
  "poet": {
    "desc": "寇坦，唐开元时人。存诗二首。",
    "id": 3138,
    "name": "寇坦",
    "star": 0
  },
  "star": 1,
  "tags": []
}