{
  "content": "紫台宵漏竭，青门曙鼓通。轻霞照复道，徐吹转相风。 \n玉鸾光万骑，金舆郁五戎。鸣笳犹度阙，清跸尚喧宫。 \n云旗乱陌紫，羽旆杂尘红。百城归北丽，两汉久惭雄。 \n吾曹陋薄技，馀庆洽微躬。平源已起洛，印手亦还丰。 \n得奉衣冠盛，仍观书轨同。犹言待封告，未忍向华嵩。",
  "dynasty": "唐代",
  "id": 45518,
  "name": "观大驾出叙事寄怀（见《文苑英华》）",
  "poet": {
    "id": 0,
    "name": "法轮",
    "star": 0
  },
  "star": 1,
  "tags": []
}