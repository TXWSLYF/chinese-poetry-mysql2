{
  "content": "有鸟自南翔，口衔一书扎，达我山之维。 \n开缄金玉焕陆离，乃是卢仝结交诗。此诗峭绝天边格， \n力与文星色相射。长河拔作数条丝，太华磨成一拳石。 \n莫嗟独笑无往还，月中芳桂难追攀。况值乱邦不平年， \n回陵倒谷如等闲。与君俯首大艰阻，喙长三尺不得语， \n因君今日形章句。羡猕猴兮著衣裳，悲蚯蚓兮安翅羽。 \n上天不识察，仰我为辽天失所，将吾剑兮切淤泥， \n使良骥兮捕老鼠。昨日脱身卑贱笼，卯星借与老人峰。 \n抱锄劚地芸芝朮，偃盖参天旧有松，术与松兮保身世。 \n卧居居兮起于于，漱潺潺兮聆嘒嘒.道在其中可终岁， \n不教辜负尧为帝。烧我荷衣摧我身，回看天地如砥平。 \n钢刀剉骨不辞去，卑躬君子今明明。俯首辞山心惨恻， \n白云虽好恋不得。看云且拟直须臾，疾风又卷西飞翼。 \n为报覃怀心结交，死生富贵存后凋。我心不畏朱公叔， \n君意须防刘孝标。以胶投漆苦不早，就中相去万里道。 \n河水悠悠山之间，无由把袂摅怀抱。忆仝吟能文， \n洽臭成兰薰。不知何处清风夕，拟使张华见陆云。",
  "dynasty": "唐代",
  "id": 19182,
  "name": "答卢仝结交诗",
  "poet": {
    "desc": "[唐]（约公元七九九年前后在世）字不详，睦州人。（全唐诗云：河南人。此从唐才子传）生卒年均不详，约唐德宗贞元十五年前后在世。少与皇甫湜同学。性高疏，词调怪涩。卢仝以为同志，与之订交。兴元元年，（公元七八四年）进士第二人及第。后不知所终。异诗作风与卢仝同，有集《唐才子传》传世。",
    "id": 1239,
    "name": "马异",
    "star": 0
  },
  "star": 1,
  "tags": []
}