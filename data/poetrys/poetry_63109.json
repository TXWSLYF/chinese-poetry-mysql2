{
  "content": "三分春色，更消得风雨，几番零落。年少不来春老去，空负省薇阶药。燕子飞忙，杜鹃啼杀，总为谁悲乐。临春结绮，旧家何处楼阁。 \n一任年去年来，怅歌阑舞断，尘生帘幕。千古雷塘浑一梦，人世到头俱错。百岁心期，一春光景，付与闲杯酌。青蛇犹在，莫教雷雨飞却。",
  "dynasty": "宋代",
  "id": 63109,
  "name": "酹江月（和江南惜春）",
  "poet": {
    "desc": "淳安人，生卒年均不详，约宋度宗咸淳中前后在世。咸淳元年，（公元一二六五年）进士，为太常博士，历监察御史官，大理寺卿。引疾去，筑室小酉源。元至元中，屡召不起，终于家。梦桂精于易，著有易衍及中庸，致用。",
    "id": 527,
    "image": "https://raw.githubusercontent.com/hujiaweibujidao/poetry/master/image/image_527.jpg",
    "name": "何梦桂",
    "star": 0
  },
  "star": 1,
  "tags": []
}