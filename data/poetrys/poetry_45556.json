{
  "content": "终日草堂间，清风常往还。耳无尘事扰，心有玩云闲。 \n对酒惟思月，餐松不厌山。时时吟内景，自合驻童颜。 \n此生此物当生涯，白石青松便是家。 \n对月卧云如野鹿，时时买酒醉烟霞。",
  "dynasty": "唐代",
  "id": 45556,
  "name": "留观中诗二首",
  "poet": {
    "desc": "道士。宣宗大中末年至成都双流县兴唐观，养气绝粒，除饮酒外，别无所营。一日，自画其像，留诗2首而去。事迹见《神仙感遇传》卷二。《全唐诗》存诗2首。",
    "id": 1927,
    "name": "吴子来",
    "star": 0
  },
  "star": 1,
  "tags": []
}