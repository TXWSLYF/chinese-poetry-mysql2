{
  "content": "贾谊哭时事，阮籍哭路岐。唐生今亦哭，异代同其悲。 \n唐生者何人，五十寒且饥。不悲口无食，不悲身无衣。 \n所悲忠与义，悲甚则哭之。太尉击贼日，尚书叱盗时。 \n大夫死凶寇，谏议谪蛮夷。每见如此事，声发涕辄随。 \n往往闻其风，俗士犹或非。怜君头半白，其志竟不衰。 \n我亦君之徒，郁郁何所为。不能发声哭，转作乐府诗。 \n篇篇无空文，句句必尽规。功高虞人箴，痛甚骚人辞。 \n非求宫律高，不务文字奇。惟歌生民病，愿得天子知。 \n未得天子知，甘受时人嗤。药良气味苦，琴澹音声稀。 \n不惧权豪怒，亦任亲朋讥。人竟无奈何，呼作狂男儿。 \n每逢群盗息，或遇云雾披。但自高声歌，庶几天听卑。 \n歌哭虽异名，所感则同归。寄君三十章，与君为哭词。",
  "dynasty": "唐代",
  "id": 21198,
  "name": "寄唐生",
  "poet": {
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。",
    "id": 665,
    "image": "https://raw.githubusercontent.com/hujiaweibujidao/poetry/master/image/image_665.jpg",
    "name": "白居易",
    "star": 0
  },
  "star": 4,
  "tags": []
}