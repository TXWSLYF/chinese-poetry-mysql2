{
  "content": "瘴茅葺为宇，溽暑常侵肌。适有重膇疾，蒸郁宁所宜。 \n东邻幸导我，树竹邀凉飔.欣然惬吾志，荷锸西岩垂。 \n楚壤多怪石，垦凿力已疲。江风忽云暮，舆曳还相追。 \n萧瑟过极浦，旖旎附幽墀。贞根期永固，贻尔寒泉滋。 \n夜窗遂不掩，羽扇宁复持。清泠集浓露，枕簟凄已知。 \n网虫依密叶，晓禽栖迥枝。岂伊纷嚣间，重以心虑怡。 \n嘉尔亭亭质，自远弃幽期。不见野蔓草，蓊蔚有华姿。 \n谅无凌寒色，岂与青山辞。",
  "dynasty": "唐代",
  "id": 18306,
  "name": "茅檐下始栽竹",
  "poet": {
    "desc": "柳宗元（773年－819年），字子厚，唐代河东（今山西运城）人，杰出诗人、哲学家、儒学家乃至成就卓著的政治家，唐宋八大家之一。著名作品有《永州八记》等六百多篇文章，经后人辑为三十卷，名为《柳河东集》。因为他是河东人，人称柳河东，又因终于柳州刺史任上，又称柳柳州。柳宗元与韩愈同为中唐古文运动的领导人物，并称“韩柳”。在中国文化史上，其诗、文成就均极为杰出，可谓一时难分轩轾。",
    "id": 646,
    "image": "https://raw.githubusercontent.com/hujiaweibujidao/poetry/master/image/image_646.jpg",
    "name": "柳宗元",
    "star": 0
  },
  "star": 2,
  "tags": []
}