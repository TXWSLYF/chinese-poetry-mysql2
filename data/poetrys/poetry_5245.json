{
  "content": "朔胡乘月寇边城，军书插羽刺中京。天子金坛拜飞将， \n单于玉塞振佳兵。骑射先鸣推任侠，龙韬决胜伫时英。 \n闻有河湟客，愔愔理帷帟。常山启霸图，汜水先天策， \n衔珠浴铁向桑干，衅旗膏剑指乌丸。鸣鸡已报关山晓， \n来雁遥传沙塞寒。直为甘心从苦节，陇头流水鸣呜咽。 \n边树萧萧不觉春，天山漠漠长飞雪。鱼丽阵接塞云平， \n雁翼营通海月明。始看晋幕飞鹅入，旋闻齐垒啼乌声。 \n自从一戍燕支山，春光几度晋阳关。金河未转青丝骑， \n玉箸应啼红粉颜。鸿归燕相续，池边芳草绿。 \n已见氛清细柳营，莫更春歌落梅曲。烽沉灶减静边亭， \n海晏山空肃已宁。行望凤京旋凯捷，重来麟阁画丹青。",
  "dynasty": "唐代",
  "id": 5245,
  "name": "从军行",
  "poet": {
    "desc": "贺朝[唐]（约公元711年前后在世）（旧唐书误作贺朝万。此依《国秀集》及《搜玉集》），字不详，越州人。生卒年均不详，约唐睿宗景云中前后在世。工诗。神龙中（公元708年左右）与贺知章、万齐融、张若虚、邢巨、包融俱以吴、越之士，文词俊秀，名扬上京。官止山阴尉。今存诗八首。",
    "id": 2523,
    "name": "贺朝",
    "star": 0
  },
  "star": 2,
  "tags": []
}