{
  "content": "其一\n大雅久不作。吾衰竟谁陈？\n王风委蔓草。战国多荆榛。\n龙虎相啖食。兵戈逮狂秦。\n正声何微茫。哀怨起骚人。\n扬马激颓波。开流荡无垠。\n废兴虽万变。宪章亦已沦。\n自从建安来。绮丽不足珍。\n圣代复元古。垂衣贵清真。\n群才属休明。乘运共跃鳞。\n文质相炳焕。众星罗秋旻。\n我志在删述。垂辉映千春。\n希圣如有立。绝笔于获麟。 \n\n其二\n蟾蜍薄太清。蚀此瑶台月。\n圆光亏中天。金魄遂沦没。\n螮蝀入紫微。大明夷朝晖。\n浮云隔两曜。万象昏阴霏。\n萧萧长门宫。昔是今已非。\n桂蠹花不实。天霜下严威。\n沈叹终永夕。感我涕沾衣。\n\n其三\n秦王扫六合。虎视何雄哉。\n挥剑决浮云。诸侯尽西来。\n明断自天启。大略驾群才。\n收兵铸金人。函谷正东开。\n铭功会稽岭。骋望琅琊台。\n刑徒七十万。起土骊山隈。\n尚采不死药。茫然使心哀。\n连弩射海鱼。长鲸正崔嵬。\n额鼻象五岳。扬波喷云雷。\n鬈鬣蔽青天。何由睹蓬莱。\n徐巿载秦女。楼船几时回。\n但见三泉下。金棺葬寒灰。\n\n其四\n凤飞九千仞。五章备彩珍。\n衔书且虚归。空入周与秦。\n横绝历四海。所居未得邻。\n吾营紫河车。千载落风尘。\n药物秘海岳。采铅青溪滨。\n时登大楼山。举首望仙真。\n羽驾灭去影。飚车绝回轮。\n尚恐丹液迟。志愿不及申。\n徒霜镜中发。羞彼鹤上人。\n桃李何处开。此花非我春。\n唯应清都境。长与韩众亲。\n\n其五\n太白何苍苍。星辰上森列。\n去天三百里。邈尔与世绝。\n中有绿发翁。披云卧松雪。\n不笑亦不语。冥栖在岩穴。\n我来逢真人。长跪问宝诀。\n粲然启玉齿。授以炼药说。\n铭骨传其语。竦身已电灭。\n仰望不可及。苍然五情热。\n吾将营丹砂。永与世人别。\n\n其六\n代马不思越。越禽不恋燕。\n情性有所习。土风固其然。\n昔别雁门关。今戍龙庭前。\n惊沙乱海日。飞雪迷胡天。\n虮虱生虎虮。心魂逐旌旃。\n苦战功不赏。忠诚难可宣。\n谁怜李飞将。白首没三边。\n\n其七\n五鹤西北来。飞飞凌太清。\n仙人绿云上。自道安期名。\n两两白玉童。双吹紫鸾笙。\n去影忽不见。回风送天声。\n我欲一问之。飘然若流星。\n愿餐金光草。寿与天齐倾。\n客有鹤上仙。飞飞凌太清。\n扬言碧云里。自道安期名。\n两两白玉童。双吹紫鸾笙。\n飘然下倒影。倏忽无留形。\n遗我金光草。服之四体轻。\n将随赤松去。对博坐蓬瀛。\n\n其八\n咸阳二三月。宫柳黄金枝。\n绿帻谁家子。卖珠轻薄儿。\n日暮醉酒归。白马骄且驰。\n意气人所仰。冶游方及时。\n子云不晓事。晚献长杨辞。\n赋达身已老。草玄鬓若丝。\n投阁良可叹。但为此辈嗤。\n\n其九\n庄周梦胡蝶。胡蝶为庄周。\n一体更变易。万事良悠悠。\n乃知蓬莱水。复作清浅流。\n青门种瓜人。旧日东陵侯。\n富贵故如此。营营何所求。\n\n其十\n齐有倜傥生。鲁连特高妙。\n明月出海底。一朝开光曜。\n却秦振英声。后世仰末照。\n意轻千金赠。顾向平原笑。\n吾亦澹荡人。拂衣可同调。\n\n其十一\n黄河走东溟。白日落西海。\n逝川与流光。飘忽不相待。\n春容舍我去。秋发已衰改。\n人生非寒松。年貌岂长在。\n吾当乘云螭。吸景驻光彩。\n\n其十二\n松柏本孤直。难为桃李颜。\n昭昭严子陵。垂钓沧波间。\n身将客星隐。心与浮云闲。\n长揖万乘君。还归富春山。\n清风洒六合。邈然不可攀。\n使我长叹息。冥栖岩石间。\n\n其十三\n君平既弃世。世亦弃君平。\n观变穷太易。探元化群生。\n寂寞缀道论。空帘闭幽情。\n驺虞不虚来。鸑鷟有时鸣。\n安知天汉上。白日悬高名。\n海客去已久。谁人测沈冥。\n\n其十四\n胡关饶风沙。萧索竟终古。\n木落秋草黄。登高望戎虏。\n荒城空大漠。边邑无遗堵。\n白骨横千霜。嵯峨蔽榛莽。\n借问谁凌虐。天骄毒威武。\n赫怒我圣皇。劳师事鼙鼓。\n阳和变杀气。发卒骚中土。\n三十六万人。哀哀泪如雨。\n且悲就行役。安得营农圃。\n不见征戍儿。岂知关山苦。\n争锋徒死节。秉钺皆庸竖。\n战士死蒿莱。将军获圭组。\n李牧今不在。边人饲豺虎。\n\n其十五\n燕昭延郭隗。遂筑黄金台。\n剧辛方赵至。邹衍复齐来。\n奈何青云士。弃我如尘埃。\n珠玉买歌笑。糟糠养贤才。\n方知黄鹤举。千里独徘徊。\n\n其十六\n宝剑双蛟龙。雪花照芙蓉。\n精光射天地。雷腾不可冲。\n一去别金匣。飞沉失相从。\n风胡灭已久。所以潜其锋。\n吴水深万丈。楚山邈千重。\n雌雄终不隔。神物会当逢。\n\n其十七\n\n金华牧羊儿。乃是紫烟客。\n我愿从之游。未去发已白。\n不知繁华子。扰扰何所迫。\n昆山采琼蕊。可以炼精魄。\n\n其十八\n天津三月时。千门桃与李。\n朝为断肠花。暮逐东流水。\n前水复后水。古今相续流。\n新人非旧人。年年桥上游。\n鸡鸣海色动。谒帝罗公侯。\n月落西上阳。余辉半城楼。\n衣冠照云日。朝下散皇州。\n鞍马如飞龙。黄金络马头。\n行人皆辟易。志气横嵩丘。\n入门上高堂。列鼎错珍羞。\n香风引赵舞。清管随齐讴。\n七十紫鸳鸯。双双戏庭幽。\n行乐争昼夜。自言度千秋。\n功成身不退。自古多愆尤。\n黄犬空叹息。绿珠成衅雠。\n何如鸱夷子。散发棹扁舟。\n\n其十九\n西岳莲花山。迢迢见明星。\n素手把芙蓉。虚步蹑太清。\n霓裳曳广带。飘拂升天行。\n邀我登云台。高揖卫叔卿。\n恍恍与之去。驾鸿凌紫冥。\n俯视洛阳川。茫茫走胡兵。\n流血涂野草。豺狼尽冠缨。\n\n其二十\n昔我游齐都。登华不注峰。\n兹山何峻秀。绿翠如芙蓉。\n萧飒古仙人。了知是赤松。\n借予一白鹿。自挟两青龙。\n含笑凌倒景。欣然愿相从。\n泣与亲友别。欲语再三咽。\n勖君青松心。努力保霜雪。\n世路多险艰。白日欺红颜。\n分手各千里。去去何时还。\n在世复几时。倏如飘风度。\n空闻紫金经。白首愁相误。\n抚己忽自笑。沉吟为谁故。\n名利徒煎熬。安得闲余步。\n终留赤玉舄。东上蓬莱路。\n秦帝如我求。苍苍但烟雾。\n\n其二十一\n郢客吟白雪。遗响飞青天。\n徒劳歌此曲。举世谁为传。\n试为巴人唱。和者乃数千。\n吞声何足道。叹息空凄然。\n\n其二十二\n秦水别陇首。幽咽多悲声。\n胡马顾朔雪。躞蹀长嘶鸣。\n感物动我心。缅然含归情。\n昔视秋蛾飞。今见春蚕生。\n袅袅桑柘叶。萋萋柳垂荣。\n急节谢流水。羁心摇悬旌。\n挥涕且复去。恻怆何时平。\n\n其二十三\n秋露白如玉。团团下庭绿。\n我行忽见之。寒早悲岁促。\n人生鸟过目。胡乃自结束。\n景公一何愚。牛山泪相续。\n物苦不知足。得陇又望蜀。\n人心若波澜。世路有屈曲。\n三万六千日。夜夜当秉烛。\n\n其二十四\n大车扬飞尘。亭午暗阡陌。\n中贵多黄金。连云开甲宅。\n路逢斗鸡者。冠盖何辉赫。\n鼻息干虹霓。行人皆怵惕。\n世无洗耳翁。谁知尧与跖。\n\n其二十五\n世道日交丧。浇风散淳源。\n不采芳桂枝。反栖恶木根。\n所以桃李树。吐花竟不言。\n大运有兴没。群动争飞奔。\n归来广成子。去入无穷门。\n\n其二十六\n碧荷生幽泉。朝日艳且鲜。\n秋花冒绿水。密叶罗青烟。\n秀色空绝世。馨香竟谁传。\n坐看飞霜满。凋此红芳年。\n结根未得所。愿托华池边。\n\n其二十七\n燕赵有秀色。绮楼青云端。\n眉目艳皎月。一笑倾城欢。\n常恐碧草晚。坐泣秋风寒。\n纤手怨玉琴。清晨起长叹。\n焉得偶君子。共乘双飞鸾。\n\n其二十八\n\n容颜若飞电。时景如飘风。\n草绿霜已白。日西月复东。\n华鬓不耐秋。飒然成衰蓬。\n古来贤圣人。一一谁成功。\n君子变猿鹤。小人为沙虫。\n不及广成子。乘云驾轻鸿。\n\n其二十九\n三季分战国。七雄成乱麻。\n王风何怨怒。世道终纷拏。\n至人洞玄象。高举凌紫霞。\n仲尼欲浮海。吾祖之流沙。\n圣贤共沦没。临歧胡咄嗟。\n\n其三十\n玄风变太古。道丧无时还。\n扰扰季叶人。鸡鸣趋四关。\n但识金马门。谁知蓬莱山。\n白首死罗绮。笑歌无时闲。\n绿酒哂丹液。青娥凋素颜。\n萋萋千金骨。风尘凋素颜。\n大儒挥金椎。琢之诗礼间。\n苍苍三株树。冥目焉能攀。\n\n其三十一\n郑容西入关。行行未能已。\n白马华山君。相逢平原里。\n璧遗镐池君。明年祖龙死。\n秦人相谓曰。吾属可去矣。\n一往桃花源。千春隔流水。\n\n其三十二\n蓐收肃金气。西陆弦海月。\n秋蝉号阶轩。感物忧不歇。\n良辰竟何许。大运有沦忽。\n天寒悲风生。夜久众星没。\n恻恻不忍言。哀歌逮明发。\n\n其三十三\n北溟有巨鱼。身长数千里。\n仰喷三山雪。横吞百川水。\n凭陵随海运。赫因风起。\n吾观摩天飞。九万方未已。\n\n其三十四\n羽檄如流星。虎符合专城。\n喧呼救边急。群鸟皆夜鸣。\n白日曜紫微。三公运权衡。\n天地皆得一。澹然四海清。\n借问此何为。答言楚征兵。\n渡泸及五月。将赴云南征。\n怯卒非战士。炎方难远行。\n长号别严亲。日月惨光晶。\n泣尽继以血。心摧两无声。\n困兽当猛虎。穷鱼饵奔鲸。\n千去不一回。投躯岂全生。\n如何舞干戚。一使有苗平。\n\n其三十五\n丑女来效颦。还家惊四邻。\n寿陵失本步。笑杀邯郸人。\n一曲斐然子。雕虫丧天真。\n棘刺造沐猴。三年费精神。\n功成无所用。楚楚且华身。\n大雅思文王。颂声久崩沦。\n安得郢中质。一挥成斧斤。\n\n其三十六\n抱玉入楚国。见疑古所闻。\n良宝终见弃。徒劳三献君。\n直木忌先伐。芳兰哀自焚。\n盈满天所损。沉冥道为群。\n东海泛碧水。西关乘紫云。\n鲁连及柱史。可以蹑清芬。\n竭来荆山客。谁为珉玉分。\n良宝绝见弃。虚持三献君。\n直木忌先伐。芬兰哀自焚。\n盈满天所损。沉冥道所群。\n东海有碧水。西山多白云。\n鲁连及夷齐。可以蹑清芬。\n\n其三十七\n燕臣昔恸哭。五月飞秋霜。\n庶女号苍天。震风击齐堂。\n精诚有所感。造化为悲伤。\n而我竟何辜。远身金殿旁。\n浮云蔽紫闼。白日难回光。\n群沙秽明珠。众草凌孤芳。\n古来共叹息。流泪空沾裳。\n\n其三十八\n孤兰生幽园。众草共芜没。\n虽照阳春晖。复悲高秋月。\n飞霜早淅沥。绿艳恐休歇。\n若无清风吹。香气为谁发。\n\n其三十九\n登高望四海。天地何漫漫。\n霜被群物秋。风飘大荒寒。\n荣华东流水。万事皆波澜。\n白日掩徂辉。浮云无定端。\n梧桐巢燕雀。枳棘栖鸳鸾。\n且复归去来。剑歌行路难。\n登高望四海。天地何漫漫。\n霜被群物秋。风飘大荒寒。\n杀气落乔木。浮云蔽层峦。\n孤凤鸣天倪。遗声何辛酸。\n游人悲旧国。抚心亦盘桓。\n倚剑歌所思。曲终涕泗澜。\n\n其四十\n凤饥不啄粟。所食唯琅玕。\n焉能与群鸡。刺蹙争一餐。\n朝鸣昆丘树。夕饮砥柱湍。\n归飞海路远。独宿天霜寒。\n幸遇王子晋。结交青云端。\n怀恩未得报。感别空长叹。\n\n其四十一\n朝弄紫泥海。夕披丹霞裳。\n挥手折若木。拂此西日光。\n云卧游八极。玉颜已千霜。\n飘飘入无倪。稽首祈上皇。\n呼我游太素。玉杯赐琼浆。\n一餐历万岁。何用还故乡。\n永随长风去。天外恣飘扬。\n\n其四十二\n摇裔双白鸥。鸣飞沧江流。\n宜与海人狎。岂伊云鹤俦。\n寄形宿沙月。沿芳戏春洲。\n吾亦洗心者。忘机从尔游。\n\n其四十三\n周穆八荒意。汉皇万乘尊。\n淫乐心不极。雄豪安足论。\n西海宴王母。北宫邀上元。\n瑶水闻遗歌。玉杯竟空言。\n灵迹成蔓草。徒悲千载魂。\n\n其四十四\n绿萝纷葳蕤。缭绕松柏枝。\n草木有所托。岁寒尚不移。\n奈何夭桃色。坐叹葑菲诗。\n玉颜艳红彩。云发非素丝。\n君子恩已毕。贱妾将何为。\n\n其四十五\n八荒驰惊飚。万物尽凋落。\n浮云蔽颓阳。洪波振大壑。\n龙凤脱罔罟。飘摇将安托。\n去去乘白驹。空山咏场藿。\n\n其四十六\n一百四十年。国容何赫然。\n隐隐五凤楼。峨峨横三川。\n王侯象星月。宾客如云烟。\n帝京信佳丽。国容何赫然。\n剑戟拥九关。歌钟沸三川。\n蓬莱象天构。珠翠夸云仙。\n斗鸡金宫里。蹴鞠瑶台边。\n举动摇白日。指挥回青天。\n当涂何翕忽。失路长弃捐。\n独有扬执戟。闭关草太玄。\n\n其四十七\n桃花开东园。含笑夸白日。\n偶蒙东风荣。生此艳阳质。\n岂无佳人色。但恐花不实。\n宛转龙火飞。零落早相失。\n讵知南山松。独立自萧瑟。\n芙蓉娇绿波。桃李夸白日。\n偶蒙春风荣。生此艳阳质。\n岂无佳人色。但恐花不实。\n宛转龙火飞。零落互相失。\n讵知凌寒松。千载长守一。\n\n其四十八\n秦皇按宝剑。赫怒震威神。\n逐日巡海右。驱石驾沧津。\n征卒空九寓。作桥伤万人。\n但求蓬岛药。岂思农扈春。\n力尽功不赡。千载为悲辛。\n\n其四十九\n美人出南国。灼灼芙蓉姿。\n皓齿终不发。芳心空自持。\n由来紫宫女。共妒青蛾眉。\n归去潇湘沚。沉吟何足悲。\n\n其五十\n宋国梧台东。野人得燕石。\n宋人枉千金。去国买燕石。\n夸作天下珍。却哂赵王璧。\n赵璧无缁磷。燕石非贞真。\n流俗多错误。岂知玉与珉。\n\n其五十一\n殷后乱天纪。楚怀亦已昏。\n夷羊满中野。盈高门。\n比干谏而死。屈平窜湘源。\n虎口何婉娈。女媭空婵媛。\n彭咸久沦没。此意与谁论。\n\n其五十二\n青春流惊湍。朱明骤回薄。\n不忍看秋蓬。飘扬竟何托。\n光风灭兰蕙。白露洒葵藿。\n美人不我期。草木日零落。\n\n其五十三\n战国何纷纷。兵戈乱浮云。\n赵倚两虎斗。晋为六卿分。\n奸臣欲窃位。树党自相群。\n果然田成子。一旦杀齐君。\n\n其五十四\n倚剑登高台。悠悠送春目。\n苍榛蔽层丘。琼草隐深谷。\n凤鸟鸣西海。欲集无珍木。\n鸒斯得所居。蒿下盈万族。\n晋风日已颓。穷途方恸哭。\n翩翩众鸟飞。翱翔在珍木。\n群花亦便娟。荣耀非一族。\n归来怆途穷。日暮还恸哭。\n\n其五十五\n齐瑟弹东吟。秦弦弄西音。\n慷慨动颜魄。使人成荒淫。\n彼美佞邪子。婉娈来相寻。\n一笑双白璧。再歌千黄金。\n珍色不贵道。讵惜飞光沈。\n安识紫霞客。瑶台鸣素琴。\n\n其五十六\n越客采明珠。提携出南隅。\n清辉照海月。美价倾皇都。\n献君君按剑。怀宝空长吁。\n鱼目复相哂。寸心增烦纡。\n\n其五十七\n羽族禀万化。小大各有依。\n周周亦何辜。六翮掩不挥。\n愿衔众禽翼。一向黄河飞。\n飞者莫我顾。叹息将安归。\n\n其五十八\n我到巫山渚。寻古登阳台。\n天空彩云灭。地远清风来。\n神女去已久。襄王安在哉。\n荒淫竟沦替。樵牧徒悲哀。\n\n其五十九\n恻恻泣路歧。哀哀悲素丝。\n路歧有南北。素丝易变移。\n万事固如此。人生无定期。\n田窦相倾夺。宾客互盈亏。\n世途多翻覆。交道方险。\n斗酒强然诺。寸心终自疑。\n张陈竟火灭。萧朱亦星离。\n众鸟集荣柯。穷鱼守枯池。\n嗟嗟失权客。勤问何所规。\n\n",
  "dynasty": "唐代",
  "id": 7714,
  "name": "古风五十九首",
  "poet": {
    "desc": "李白（701年－762年），字太白，号青莲居士，唐朝浪漫主义诗人，被后人誉为“诗仙”。祖籍陇西成纪(待考)，出生于西域碎叶城，4岁再随父迁至剑南道绵州。李白存世诗文千余篇，有《李太白集》传世。762年病逝，享年61岁。其墓在今安徽当涂，四川江油、湖北安陆有纪念馆。",
    "id": 247,
    "image": "https://raw.githubusercontent.com/hujiaweibujidao/poetry/master/image/image_247.jpg",
    "name": "李白",
    "star": 0
  },
  "star": 56,
  "tags": [
    "组诗"
  ]
}