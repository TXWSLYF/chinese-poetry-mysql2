{
  "content": "众岳雄分野，九华镇南朝。彩笔凝空远，崔嵬寄青霄。 \n龙潭古仙府，灵药今不凋。莹为沧海镜，烟霞作荒标。 \n造化心数奇，性状精气饶。玉树郁玲珑，天籁韵萧寥。 \n寂寂寻乳窦，兢兢行石桥。通泉漱云母，藉草萦香苕。 \n我住幽且深，君赏昏复朝。稀逢发清唱，片片霜凌飙。",
  "dynasty": "唐代",
  "id": 43855,
  "name": "和王季文题九华山",
  "poet": {
    "id": 0,
    "name": "神颖",
    "star": 0
  },
  "star": 1,
  "tags": []
}