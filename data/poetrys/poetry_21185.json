{
  "content": "楚王多内宠，倾国选嫔妃。又爱从禽乐，驰骋每相随。 \n锦鞲臂花隼，罗袂控金羁。遂习宫中女，皆如马上儿。 \n色禽合为荒，刑政两已衰。云梦春仍猎，章华夜不归。 \n东风二月天，春雁正离离。美人挟银镝，一发叠双飞。 \n飞鸿惊断行，敛翅避蛾眉。君王顾之笑，弓箭生光辉。 \n回眸语君曰，昔闻庄王时。有一愚夫人，其名曰樊姬。 \n不有此游乐，三载断鲜肥。 \n越国政初荒，越天旱不已。风日燥水田，水涸尘飞起。 \n国中新下令，官渠禁流水。流水不入田，壅入王宫里。 \n馀波养鱼鸟，倒影浮楼雉。澹滟九折池，萦回十馀里。 \n四月芰荷发，越王日游嬉。左右好风来，香动芙蓉蕊。 \n但爱芙蓉香，又种芙蓉子。不念阊门外，千里稻苗死。 \n吴王心日侈，服玩尽奇瑰。身卧翠羽帐，手持红玉杯。 \n冠垂明月珠，带束通天犀。行动自矜顾，数步一裴回。 \n小人知所好，怀宝四方来。奸邪得藉手，从此倖门开。 \n古称国之宝，谷米与贤才。今看君王眼，视之如尘灰。 \n伍员谏已死，浮尸去不回。姑苏台下草，麋鹿暗生麑。",
  "dynasty": "唐代",
  "id": 21185,
  "name": "杂兴三首",
  "poet": {
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。",
    "id": 665,
    "image": "https://raw.githubusercontent.com/hujiaweibujidao/poetry/master/image/image_665.jpg",
    "name": "白居易",
    "star": 0
  },
  "star": 2,
  "tags": []
}