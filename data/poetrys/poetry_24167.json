{
  "content": "律穷方数寸，室暗在三重。伶管灰先动，秦正节已逢。 \n商声辞玉笛，羽调入金钟。密叶翻霜彩，轻冰敛水容。 \n望鸿南去绝，迎气北来浓。愿托无凋性，寒林自比松。",
  "dynasty": "唐代",
  "id": 24167,
  "name": "律中应钟（一作裴元诗）",
  "poet": {
    "desc": "裴次元，贞元中第进士。元和中，为福州刺史、河南尹、终江西观察使。诗词四首。",
    "id": 2111,
    "name": "裴次元",
    "star": 0
  },
  "star": 1,
  "tags": []
}