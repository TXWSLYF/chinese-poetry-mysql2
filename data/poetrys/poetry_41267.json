{
  "content": "我爱陶靖节，吏隐从弦歌。我爱费征君，高卧归九华。 \n清风激颓波，来者无以加。我志两不遂，漂沦浩无涯。 \n数奇时且乱，此图今愈赊。贤哉薛夫子，高举凌晨霞。 \n安民即是道，投足皆为家。功名与权位，悠悠何用夸。 \n携朋出远郊，酌酒藉平沙。云收远天静，江阔片帆斜。 \n离怀与企羡，南望长咨嗟。",
  "dynasty": "唐代",
  "id": 41267,
  "name": "送薛少卿赴青阳",
  "poet": {
    "desc": "徐铉（916年—991年）南唐，北宋初年文学家、书法家。字鼎臣，广陵（今江苏扬州）人。历官五代吴校书郎、南唐知制诰、翰林学士、吏部尚书，后随李煜归宋，官至散骑常侍，世称徐骑省。淳化初因事贬静难军行军司马。曾受诏与句中正等校定《说文解字》。工于书，好李斯小篆。与弟徐锴有文名，号称“二徐”；又与韩熙载齐名，江东谓之“韩徐”。",
    "id": 2357,
    "image": "https://raw.githubusercontent.com/hujiaweibujidao/poetry/master/image/image_2357.jpg",
    "name": "徐铉",
    "star": 0
  },
  "star": 1,
  "tags": []
}