{
  "content": "敲金扣石声相凌，遥空冷静天正澄。宝瓶下井辘轳急， \n小娃弄索伤清冰。穿丝透管音未歇，回风绕指惊泉咽。 \n季伦怒击珊瑚摧，灵芸整鬓步摇折。十六叶中侵素光， \n寒玲震月杂珮珰。云和不觉罢馀怨，莲峰一夜啼琴姜。 \n急节写商商恨促，秦愁越调逡巡足。梦入仙楼戛残曲， \n飞霜棱棱上秋玉。",
  "dynasty": "唐代",
  "id": 37692,
  "name": "方响歌",
  "poet": {
    "desc": "李沇，唐诗人。字东济，江都（今扬州）人。父李蹊，昭宗时为宰相。沇有俊才，文学渊奥，当时公相子弟无能及之。其应举时之行卷《明易先生书》、《答明易先生书》，颇为时人所称赏。昭宗乾宁二年(895)，父子同为王行瑜所杀。后行瑜被诛，诏赠沇礼部员外郎。《全唐诗》录存其诗六首。",
    "id": 2956,
    "name": "李沇",
    "star": 0
  },
  "star": 1,
  "tags": []
}