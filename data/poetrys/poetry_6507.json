{
  "content": "一身为轻舟，落日西山际。常随去帆影，远接长天势。 \n物象归馀清，林峦分夕丽。亭亭碧流暗，日入孤霞继。 \n渚日远阴映，湖云尚明霁。林昏楚色来，岸远荆门闭。 \n至夜转清迥，萧萧北风厉。沙边雁鹭泊，宿处蒹葭蔽。 \n圆月逗前浦，孤琴又摇曳。泠然夜遂深，白露沾人袂。",
  "dynasty": "唐代",
  "id": 6507,
  "name": "西山",
  "poet": {
    "desc": "常建(708-765)，唐代诗人，字号不详，有说是邢台人或说长安（今陕西西安）人，开元十五年与王昌龄同榜进士，长仕宦不得意，来往山水名胜，过着一个很长时期的漫游生活。后移家隐居鄂渚。大历中，曾任盱眙尉。",
    "id": 443,
    "image": "https://raw.githubusercontent.com/hujiaweibujidao/poetry/master/image/image_443.jpg",
    "name": "常建",
    "star": 0
  },
  "star": 4,
  "tags": []
}