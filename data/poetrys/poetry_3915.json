{
  "content": "迢迢芊路望芝田，眇眇函关恨蜀川。归云已落涪江外， \n还雁应过洛水瀍.洛水傍连帝城侧，帝宅层甍垂凤翼。 \n铜驼路上柳千条，金谷园中花几色。柳叶园花处处新， \n洛阳桃李应芳春。妾向双流窥石镜，君住三川守玉人。 \n此时离别那堪道，此日空床对芳沼。芳沼徒游比目鱼， \n幽径还生拔心草。流风回雪傥便娟，骥子鱼文实可怜。 \n掷果河阳君有分，货酒成都妾亦然。莫言贫贱无人重， \n莫言富贵应须种。绿珠犹得石崇怜，飞燕曾经汉皇宠。 \n良人何处醉纵横，直如循默守空名。倒提新缣成慊慊， \n翻将故剑作平平。离前吉梦成兰兆，别后啼痕上竹生。 \n别日分明相约束，已取宜家成诫勖。当时拟弄掌中珠， \n岂谓先摧庭际玉。悲鸣五里无人问，肠断三声谁为续。 \n思君欲上望夫台，端居懒听将雏曲。沉沉落日向山低， \n檐前归燕并头栖。抱膝当窗看夕兔，侧耳空房听晓鸡。 \n舞蝶临阶只自舞，啼鸟逢人亦助啼。独坐伤孤枕， \n春来悲更甚。峨眉山上月如眉，濯锦江中霞似锦。 \n锦字回文欲赠君，剑壁层峰自纠纷。平江淼淼分清浦， \n长路悠悠间白云。也知京洛多佳丽，也知山岫遥亏蔽。 \n无那短封即疏索，不在长情守期契。传闻织女对牵牛， \n相望重河隔浅流。谁分迢迢经两岁，谁能脉脉待三秋。 \n情知唾井终无理，情知覆水也难收。不复下山能借问， \n更向卢家字莫愁。",
  "dynasty": "唐代",
  "id": 3915,
  "name": "艳情代郭氏答卢照邻",
  "poet": {
    "desc": "骆宾王（约619—约687年）字观光，汉族，婺州义乌人（今浙江义乌）。唐初诗人，与王勃、杨炯、卢照邻合称“初唐四杰”。又与富嘉谟并称“富骆”。高宗永徽中为道王李元庆府属，历武功、长安主簿，仪凤三年，入为侍御史，因事下狱，次年遇赦，调露二年除临海丞，不得志，辞官。有集。骆宾王于武则天光宅元年，为起兵扬州反武则天的徐敬业作《代李敬业传檄天下文》，敬业败，亡命不知所之，或云被杀，或云为僧。",
    "id": 714,
    "image": "https://raw.githubusercontent.com/hujiaweibujidao/poetry/master/image/image_714.jpg",
    "name": "骆宾王",
    "star": 0
  },
  "star": 3,
  "tags": []
}