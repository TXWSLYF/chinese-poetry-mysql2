{
  "content": "金坛启曙闱，真气肃微微。落月衔仙窦，初霞拂羽衣。 \n香随龙节下，云逐凤箫飞。暂住蓬莱戏，千年始一归。 \n窈窕流精观，深沉紫翠庭。金奁调上药，宝案读仙经。 \n作赋看神雨，乘槎辨客星。只应谢人俗，轻举托云輧。 \n金炉承道诀，玉牒启玄机。云逐笙歌度，星流宫殿飞。 \n乘风嬉浩荡，窥月弄光辉。唯有三山鹤，应同千载归。 \n道记开中箓，真官表上清。焚香三鸟至，炼药九仙成。 \n天上灵书下，空中妙伎迎。迎来出烟雾，渺渺戏蓬瀛。",
  "dynasty": "唐代",
  "id": 4337,
  "name": "道家四首奉敕撰",
  "poet": {
    "desc": "张说(667年～730年) 唐代文学家，诗人，政治家。字道济，一字说之。原籍范阳（今河北涿县），世居河东（今山西永济），徙家洛阳。",
    "id": 149,
    "image": "https://raw.githubusercontent.com/hujiaweibujidao/poetry/master/image/image_149.jpg",
    "name": "张说",
    "star": 0
  },
  "star": 1,
  "tags": []
}