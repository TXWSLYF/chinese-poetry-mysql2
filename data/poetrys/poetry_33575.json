{
  "content": "清晨整冠坐，朗咏三百言。备识天地意，献词犯乾坤。 \n何事不隐德，降灵生轩辕。口衔造化斧，凿破机关门。 \n五贼忽迸逸，万物争崩奔。虚施神仙要，莫救华池源。 \n但学战胜术，相高甲兵屯。龙蛇竞起陆，斗血浮中原。 \n成汤与周武，反覆更为尊。下及秦汉得，黩弄兵亦烦。 \n奸强自林据，仁弱无枝蹲。狂喉恣吞噬，逆翼争飞翻。 \n家家伺天发，不肯匡淫昏。生民坠涂炭，比屋为冤魂。 \n只为读此书，大朴难久存。微臣与轩辕，亦是万世孙。 \n未能穷意义，岂敢求瑕痕。曾亦爱两句，可与贤达论。 \n生者死之根，死者生之根。方寸了十字，万化皆胚腪. \n身外更何事，眼前徒自喧。黄河但东注，不见归昆仑。 \n昼短苦夜永，劝君倾一尊。",
  "dynasty": "唐代",
  "id": 33575,
  "name": "读《阴符经》寄鹿门子",
  "poet": {
    "desc": "陆龟蒙（？～公元881年），唐代农学家、文学家，字鲁望，别号天随子、江湖散人、甫里先生，江苏吴县人。曾任湖州、苏州刺史幕僚，后隐居松江甫里，编著有《甫里先生文集》等。 他的小品文主要收在《笠泽丛书》中，现实针对性强，议论也颇精切，如《野庙碑》、《记稻鼠》等。陆龟蒙与皮日休交友，世称“皮陆”，诗以写景咏物为多。",
    "id": 335,
    "image": "https://raw.githubusercontent.com/hujiaweibujidao/poetry/master/image/image_335.jpg",
    "name": "陆龟蒙",
    "star": 0
  },
  "star": 2,
  "tags": []
}