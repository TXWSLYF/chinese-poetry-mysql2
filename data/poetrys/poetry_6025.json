{
  "content": "三十不官亦不娶，时人焉识道高下。房中唯有老氏经， \n枥上空馀少游马。往来嵩华与函秦，放歌一曲前山春。 \n西林独鹤引闲步，南涧飞泉清角巾。前年上书不得意， \n归卧东窗兀然醉。诸兄相继掌青史，第五之名齐骠骑。 \n烹葵摘果告我行，落日夏云纵复横。闻道谢安掩口笑， \n知君不免为苍生。",
  "dynasty": "唐代",
  "id": 6025,
  "name": "送刘十（一作刘十一）",
  "poet": {
    "desc": "李颀(690-751)，汉族，东川（今四川三台）人（有争议），唐代诗人。少年时曾寓居河南登封。开元十三年进士，做过新乡县尉的小官，诗以写边塞题材为主，风格豪放，慷慨悲凉，七言歌行尤具特色。",
    "id": 671,
    "image": "https://raw.githubusercontent.com/hujiaweibujidao/poetry/master/image/image_671.jpg",
    "name": "李颀",
    "star": 0
  },
  "star": 1,
  "tags": []
}