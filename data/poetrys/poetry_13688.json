{
  "content": "谁语恓惶客，偏承顾盼私。应逾骨肉分，敢忘死生期。 \n山县唯荒垒，云屯尽老师。庖人宁自代，食檗谬相推。 \n黄绶名空罢，青春鬓又衰。还来扫门处，犹未报恩时。 \n独立花飞满，无言月下迟。不知丞相意，更欲遣何之。",
  "dynasty": "唐代",
  "id": 13688,
  "name": "得替后书怀上第五相公",
  "poet": {
    "desc": "耿湋 [唐] （约公元七六三年前后在世），字洪源，河东（今属山西）人，唐代诗人。生卒年及生平均不详，约公元七六三年前后在世，大历十才子之一。登宝应元年进士第，官右拾遗。工诗，与钱起、卢纶、司空曙诸人齐名。湋诗不深琢削，而风格自胜。集三卷，今编诗二卷。",
    "id": 2564,
    "name": "耿湋",
    "star": 0
  },
  "star": 1,
  "tags": []
}