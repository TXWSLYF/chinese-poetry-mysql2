{
  "content": "鱼目高泰山，不如一玙璠.贤甥即明月，声价动天门。 \n能成吾宅相，不减魏阳元。自顾寡筹略，功名安所存。 \n五木思一掷，如绳系穷猿。枥中骏马空，堂上醉人喧。 \n黄金久已罄，为报故交恩。闻君陇西行，使我惊心魂。 \n与尔共飘飖，云天各飞翻。江水流或卷，此心难具论。 \n贫家羞好客，语拙觉辞繁。三朝空错莫，对饭却惭冤。 \n自笑我非夫，生事多契阔。蓄积万古愤，向谁得开豁。 \n天地一浮云，此身乃毫末。忽见无端倪，太虚可包括。 \n去去何足道，临歧空复愁。肝胆不楚越，山河亦衾裯. \n云龙若相从，明主会见收。成功解相访，溪水桃花流。",
  "dynasty": "唐代",
  "id": 7924,
  "name": "赠别从甥高五",
  "poet": {
    "desc": "李白（701年－762年），字太白，号青莲居士，唐朝浪漫主义诗人，被后人誉为“诗仙”。祖籍陇西成纪(待考)，出生于西域碎叶城，4岁再随父迁至剑南道绵州。李白存世诗文千余篇，有《李太白集》传世。762年病逝，享年61岁。其墓在今安徽当涂，四川江油、湖北安陆有纪念馆。",
    "id": 247,
    "image": "https://raw.githubusercontent.com/hujiaweibujidao/poetry/master/image/image_247.jpg",
    "name": "李白",
    "star": 0
  },
  "star": 1,
  "tags": []
}