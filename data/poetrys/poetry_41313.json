{
  "content": "暖吹入春园，新芽竞粲然。才教鹰觜拆，未放雪花妍。 \n荷杖青林下，携筐旭景前。孕灵资雨露，钟秀自山川。 \n碾后香弥远，烹来色更鲜。名随土地贵，味逐水泉迁。 \n力藉流黄暖，形模紫笋圆。正当钻柳火，遥想涌金泉。 \n任道时新物，须依古法煎。轻瓯浮绿乳，孤灶散馀烟。 \n甘荠非予匹，宫槐让我先。竹孤空冉冉，荷弱谩田田。 \n解渴消残酒，清神感夜眠。十浆何足馈，百榼尽堪捐。 \n采撷唯忧晚，营求不计钱。任公因焙显，陆氏有经传。 \n爱甚真成癖，尝多合得仙。亭台虚静处，风月艳阳天。 \n自可临泉石，何妨杂管弦。东山似蒙顶，愿得从诸贤。",
  "dynasty": "唐代",
  "id": 41313,
  "name": "和门下殷侍郎新茶二十韵",
  "poet": {
    "desc": "徐铉（916年—991年）南唐，北宋初年文学家、书法家。字鼎臣，广陵（今江苏扬州）人。历官五代吴校书郎、南唐知制诰、翰林学士、吏部尚书，后随李煜归宋，官至散骑常侍，世称徐骑省。淳化初因事贬静难军行军司马。曾受诏与句中正等校定《说文解字》。工于书，好李斯小篆。与弟徐锴有文名，号称“二徐”；又与韩熙载齐名，江东谓之“韩徐”。",
    "id": 2357,
    "image": "https://raw.githubusercontent.com/hujiaweibujidao/poetry/master/image/image_2357.jpg",
    "name": "徐铉",
    "star": 0
  },
  "star": 1,
  "tags": []
}