{
  "content": "射策志未就，从事岁云除。箧留马卿赋，袖有刘弘书。 \n忽见夏木深，怅然忆吾庐。复持州民刺，归谒专城居。 \n君家诚易知，胜绝倾里闾。人言北郭生，门有卿相舆。 \n钟陵霭千里，带郭西江水。朱槛照河宫，旗亭绿云里。 \n前年初缺守，慎简由宸扆。临轩弄郡章，得人方付此。 \n是时左冯翊，天下第一理。贵臣持牙璋，优诏发青纸。 \n迎风奸吏免，先令疲人喜。何武劾腐儒，陈蕃礼高士。 \n昔升君子堂，腰下绶犹黄。汾阴有宝气，赤堇多奇铓。 \n束简下曲台，佩鞬来历阳。绮筵陪一笑，兰室袭馀芳。 \n风水忽异势，江湖遂相忘。因君倘借问，为话老沧浪。",
  "dynasty": "唐代",
  "id": 18370,
  "name": "送湘阳熊判官孺登府罢归钟陵因寄呈江西裴中丞二十三兄",
  "poet": {
    "desc": "刘禹锡（772－842），字梦得，汉族，中国唐朝彭城（今徐州）人，祖籍洛阳，唐朝文学家，哲学家，自称是汉中山靖王后裔，曾任监察御史，是王叔文政治改革集团的一员。唐代中晚期著名诗人，有“诗豪”之称。他的家庭是一个世代以儒学相传的书香门第。政治上主张革新，是王叔文派政治革新活动的中心人物之一。后来永贞革新失败被贬为朗州司马（今湖南常德）。据湖南常德历史学家、收藏家周新国先生考证刘禹锡被贬为朗州司马其间写了著名的“汉寿城春望”。",
    "id": 197,
    "image": "https://raw.githubusercontent.com/hujiaweibujidao/poetry/master/image/image_197.jpg",
    "name": "刘禹锡",
    "star": 0
  },
  "star": 1,
  "tags": []
}