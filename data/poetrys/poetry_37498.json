{
  "content": "袅袅复盈盈，何年坠玉京。见人还道姓，羞客不称名。 \n故事谙金谷，新居近石城。脸横秋水溢，眉拂远山晴。 \n粉薄涂云母，簪寒篸水晶。催来两桨送，怕起五丝萦。 \n髻学盘桓绾，床依宛转成。博山凝雾重，油壁隐车轻。 \n额点梅花样，心通棘刺情。搔头邀顾遇，约指到平生。 \n鱼网徐徐襞，螺卮浅浅倾。芙蓉褥已展，豆蔻水休更。 \n赵女怜胶腻，丁娘爱烛明。炷香龙荐脑，辟魇虎输精。 \n管咽参差韵，弦嘈倰僜声。花残春寂寂，月落漏丁丁。 \n柳絮联章敏，椒花属思清。剪罗成彩字，销蜡脱珠缨。 \n邂逅当投珮，艰难莫拊楹。熨来身热定，舐得面痕平。 \n匣镜金螭怒，帘旌绣兽狞。颈长堪鹤并，腰细任蜂争。 \n滴泪泉饶竭，论心石未贞。必双成凤去，岂独化蝉鸣。 \n书远肠空断，楼高胆易惊。数钱红带结，斗草蒨裙盛。 \n袂柳阑干小，侵波略彴横。夜愁遥寄雁，晓梦半和莺。 \n翼只思鹣比，根长羡藕并。可怜衣带缓，休赋重行行。",
  "dynasty": "唐代",
  "id": 37498,
  "name": "个人三十韵",
  "poet": {
    "desc": "吴融，唐代诗人。字子华，越州山阴（今浙江绍兴）人。吴融生于唐宣宗大中四年（850），卒于唐昭宗天复三年（903），享年五十四岁。他生当晚唐后期，一个较前期更为混乱、矛盾、黑暗的时代，他死后三年，曾经盛极一时的大唐帝国也就走入历史了，因此，吴融可以说是整个大唐帝国走向灭亡的见证者之一。",
    "id": 814,
    "image": "https://raw.githubusercontent.com/hujiaweibujidao/poetry/master/image/image_814.jpg",
    "name": "吴融",
    "star": 0
  },
  "star": 2,
  "tags": []
}