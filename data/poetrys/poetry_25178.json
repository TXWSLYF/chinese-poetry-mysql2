{
  "content": "忆求无何乡，了在赤谷村。仙人居其中，将往问所存。 \n日入濛汜宿，石烟抱山门。明月久不下，半峰照啼猿。 \n堂上白鹤翁，神清心无烦。斋心侍席前，跪请长生恩。 \n云昔崆峒老，何词受轩辕。从星使变化，任日张乾坤。 \n若到旧乡里，宛如曾讨论。风移岩花气，珠贯金经言。 \n凉夜惜易尽，青烟谢晨喧。自唯腥膻体，难久留其藩。 \n几世身在梦，百年云无根。悠悠竟何事，愚智相忧冤。 \n叹息几晚寤，蒙师招其魂。至今瑶华心，每想清水源。",
  "dynasty": "唐代",
  "id": 25178,
  "name": "忆旧游",
  "poet": {
    "desc": "鲍溶，字德源，生卒年、籍贯不详，元和四年进士，是中唐时期的重要诗人。晚唐诗人、诗论家张为著《诗人主客图》，尊鲍溶为“博解宏拔主”．将他与“广大教化主”白居易、“高古奥逸主”孟云卿、“清奇雅正主”李益、“清奇僻苦主”盂郊、“瑰奇美丽主”武元衡并列。为“六主”之一。宋代欧阳修、曾巩等对他的诗歌也颇为欣赏。",
    "id": 1783,
    "image": "https://raw.githubusercontent.com/hujiaweibujidao/poetry/master/image/image_1783.jpg",
    "name": "鲍溶",
    "star": 0
  },
  "star": 2,
  "tags": []
}