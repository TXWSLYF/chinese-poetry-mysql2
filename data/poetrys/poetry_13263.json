{
  "content": "凉风八九月，白露满空庭。耿耿意不畅，捎捎风叶声。 \n思见雄俊士，共话今古情。李侯忽来仪，把袂苦不早。 \n清论既抵掌，玄谈又绝倒。分明楚汉事，历历王霸道。 \n担囊无俗物，访古千里馀。袖有匕首剑，怀中茂陵书。 \n双眸光照人，词赋凌子虚。酌酒弦素琴，霜气正凝洁。 \n平生心中事，今日为君说。我家有别业，寄在嵩之阳。 \n明月出高岑，清谿澄素光。云散窗户静，风吹松桂香。 \n子若同斯游，千载不相忘。",
  "dynasty": "唐代",
  "id": 13263,
  "name": "赠李十二白",
  "poet": {
    "desc": "崔宗之，名成辅，以字行。日用之子，袭封齐国公。历左司郎中、侍御史，谪官金陵。与李白诗酒唱和，常月夜乘舟，自采石达金陵。诗一首。新唐书《李白传》载，崔宗之与贺知章、李适之、汝阳王 李琎、李白、苏晋、张旭、焦遂为“酒八仙人”（酒中八仙）。其中崔宗之称为四仙：“四仙宗之潇洒美少年，举觞白眼望青天，皎如玉树临风前。 ”",
    "id": 2359,
    "name": "崔宗之",
    "star": 0
  },
  "star": 2,
  "tags": []
}