{
  "content": "去年别君时，同宿黎阳城。黄河冻欲合，船入冰罅行。 \n君为使滑州，我来西入京。丈夫不泣别，旁人叹无情。 \n到京就省试，落籍先有名。惭辱乡荐书，忽欲自受刑。 \n还家岂无路，羞为路人轻。决心住城中，百败望一成。 \n腐草众所弃，犹能化为萤。岂我愚暗身，终久不发明。 \n所悲道路长，亲爱难合并。还如舟与车，奔走各异程。 \n耳目甚短狭，背面若聋盲。安得学白日，远见君仪形。",
  "dynasty": "唐代",
  "id": 25811,
  "name": "寄杨茂卿校书",
  "poet": {
    "desc": "姚合，陕州硖石人。生卒年均不详，约唐文宗太和中前后在世。以诗名。登元和十一年（公元八一六年）进士第。初授武功主簿，人因称为姚武功。调富平、万年尉。宝历中，（公元八二六年左右）历监察御史，户部员外郎。出任荆、杭二州刺史。后为给事中，陕、虢观察使。与马戴、费冠卿、殷尧藩、张籍游，李频师事之。诗与贾岛齐名，号称“姚、贾”。仕终秘书监。合著有诗集十卷，《新唐书艺文志》及选王维、祖咏等十八人诗，为极玄集一卷，又摭古人诗联，叙其措意，各有体要，撰诗例一卷，（均《唐才子传》）并传于世。",
    "id": 477,
    "image": "https://raw.githubusercontent.com/hujiaweibujidao/poetry/master/image/image_477.jpg",
    "name": "姚合",
    "star": 0
  },
  "star": 2,
  "tags": []
}