{
  "content": "蕊珠仙籍标名，绛纱覆玉云霞里。銮坡凤掖，丝絇鸣佩，甘泉近侍。濯柳临春，饤梨照座，绝尘风味。记青蒲、夜半论兵，万人惊诵回天意。 \n麟组遥临万里。谈笑处、江山增丽。遐冲坐折，风流余事，唯应燕喜。新筑沙堤，暂占熊梦，恰经长至。过佳长献寿，双旌便好，作朝天计。",
  "dynasty": "宋代",
  "id": 56857,
  "name": "水龙吟（为建康史帅志道寿）",
  "poet": {
    "desc": "丘崈(1135-1208) 南宋将领。字宗卿，江阴（今属江苏）人。",
    "id": 1102,
    "name": "丘崈",
    "star": 0
  },
  "star": 1,
  "tags": []
}