{
  "content": "悲哉为儒者，力学不能疲。读书眼欲暗，秉笔手生胝。 \n十上方一第，成名常苦迟。纵有宦达者，两鬓已成丝。 \n可怜少壮日，适在穷贱时。丈夫老且病，焉用富贵为。 \n沉沉朱门宅，中有乳臭儿。状貌如妇人，光明膏粱肌。 \n手不把书卷，身不擐戎衣。二十袭封爵，门承勋戚资。 \n春来日日出，服御何轻肥。朝从博徒饮，暮有倡楼期。 \n评封还酒债，堆金选蛾眉。声色狗马外，其馀一无知。 \n山苗与涧松，地势随高卑。古来无奈何，非君独伤悲。",
  "dynasty": "唐代",
  "id": 1675,
  "name": "杂曲歌辞。悲哉行",
  "poet": {
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。",
    "id": 665,
    "image": "https://raw.githubusercontent.com/hujiaweibujidao/poetry/master/image/image_665.jpg",
    "name": "白居易",
    "star": 0
  },
  "star": 2,
  "tags": []
}