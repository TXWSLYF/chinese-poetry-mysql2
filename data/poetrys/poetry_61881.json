{
  "content": "可恨经年别。正安排、剖瓜植竹，拟酬佳节。应为犁锄机杼懒，天遣阿香磨折。翻一饷、廉纤凄切。寂寞金针红线女，枉玉箫、吹断秦楼月。 \n清漏静，楚天阔。东皋且愿三农悦。任从渠、鹊桥蛛网，一番虚设。挽取天河聊为我，尽洗西风残热。休懊恼、云生巫峡。底用乞灵求太巧，看世人、弄巧多成拙。姑止酒，命茶啜。",
  "dynasty": "宋代",
  "id": 61881,
  "name": "贺新凉（巧夕雨，不饮，啜茶而散）",
  "poet": {
    "desc": "李曾伯(1198～1265至1275间) 南宋词人。字长孺，号可斋。原籍覃怀（今河南沁阳附近）。南渡后寓居嘉兴（今属浙江）。",
    "id": 584,
    "image": "https://raw.githubusercontent.com/hujiaweibujidao/poetry/master/image/image_584.jpg",
    "name": "李曾伯",
    "star": 0
  },
  "star": 1,
  "tags": []
}