{
  "content": "三鸟别王母，衔书来见过。肠断若剪弦，其如愁思何。 \n遥知玉窗里，纤手弄云和。奏曲有深意，青松交女萝。 \n写水山井中，同泉岂殊波。秦心与楚恨，皎皎为谁多。 \n青楼何所在，乃在碧云中。宝镜挂秋水，罗衣轻春风。 \n新妆坐落日，怅望金屏空。念此送短书，愿因双飞鸿。 \n本作一行书，殷勤道相忆。一行复一行，满纸情何极。 \n瑶台有黄鹤，为报青楼人。朱颜凋落尽，白发一何新。 \n自知未应还，离居经三春。桃李今若为，当窗发光彩。 \n莫使香风飘，留与红芳待。 \n玉箸落春镜，坐愁湖阳水。闻与阴丽华，风烟接邻里。 \n青春已复过，白日忽相催。但恐荷花晚，令人意已摧。 \n相思不惜梦，日夜向阳台。 \n远忆巫山阳，花明绿江暖。踌躇未得往，泪向南云满。 \n春风复无情，吹我梦魂断。不见眼中人，天长音信短。 \n阳台隔楚水，春草生黄河。相思无日夜，浩荡若流波。 \n流波向海去，欲见终无因。遥将一点泪，远寄如花人。 \n妾在舂陵东，君居汉江岛。一日望花光，往来成白道。 \n一为云雨别，此地生秋草。秋草秋蛾飞，相思愁落晖。 \n何由一相见，灭烛解罗衣。 \n忆昨东园桃李红碧枝，与君此时初别离。金瓶落井无消息， \n令人行叹复坐思。坐思行叹成楚越，春风玉颜畏销歇。 \n碧窗纷纷下落花，青楼寂寂空明月。两不见，但相思。 \n空留锦字表心素，至今缄愁不忍窥。 \n长短春草绿，缘阶如有情。卷施心独苦，抽却死还生。 \n睹物知妾意，希君种后庭。闲时当采掇，念此莫相轻。 \n鲁缟如玉霜，笔题月氏书。寄书白鹦鹉，西海慰离居。 \n行数虽不多，字字有委曲。天末如见之，开缄泪相续。 \n泪尽恨转深，千里同此心。相思千万里，一书值千金。 \n爱君芙蓉婵娟之艳色，色可餐兮难再得。 \n怜君冰玉清迥之明心，情不极兮意已深。 \n朝共琅玕之绮食，夜同鸳鸯之锦衾。恩情婉娈忽为别， \n使人莫错乱愁心。乱愁心，涕如雪。寒灯厌梦魂欲绝， \n觉来相思生白发。盈盈汉水若可越，可惜凌波步罗袜。 \n美人美人兮归去来，莫作朝云暮雨兮飞阳台。",
  "dynasty": "唐代",
  "id": 8490,
  "name": "寄远十一首",
  "poet": {
    "desc": "李白（701年－762年），字太白，号青莲居士，唐朝浪漫主义诗人，被后人誉为“诗仙”。祖籍陇西成纪(待考)，出生于西域碎叶城，4岁再随父迁至剑南道绵州。李白存世诗文千余篇，有《李太白集》传世。762年病逝，享年61岁。其墓在今安徽当涂，四川江油、湖北安陆有纪念馆。",
    "id": 247,
    "image": "https://raw.githubusercontent.com/hujiaweibujidao/poetry/master/image/image_247.jpg",
    "name": "李白",
    "star": 0
  },
  "star": 5,
  "tags": []
}