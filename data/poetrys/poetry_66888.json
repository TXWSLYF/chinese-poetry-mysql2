{
  "content": "驼褐倚禅榻，丝鬓飏茶烟。谁知老子方寸，历历著千年。试问汗青馀几，一笑腰黄萦梦，我自乐天全。出处两无累，赢取日高眠。 \n八千里，西望眼，断霞边。弁苍苕碧，随分风月不论钱。执手还成轻别，何日归来投社，玉海得同编。经世付时杰，觅个钓鱼船。",
  "dynasty": "宋代",
  "id": 66888,
  "name": "水调歌头（和吴秀岩韵）",
  "poet": {
    "desc": "程公许（？—1251），字季与，一字希颖，号沧州。南宋眉州眉山（今属四川）人，一说叙州宣化（今四川宜宾西北）人。嘉定进士。历官著作郎、起居郎，数论劾史嵩之。后迁中书舍人，进礼部侍郎，又论劾郑清之。屡遭排挤，官终权刑部尚书。有文才，今存《沧州尘缶编》。",
    "id": 2490,
    "name": "程公许",
    "star": 0
  },
  "star": 1,
  "tags": []
}