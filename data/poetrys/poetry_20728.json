{
  "content": "忽见君新句，君吟我旧篇。见当巴徼外，吟在楚江前。 \n思鄙宁通律，声清遂扣玄。三都时觉重，一顾世称妍。 \n排韵曾遥答，分题几共联。昔凭银翰写，今赖玉音宣。 \n布鼓随椎响，坯泥仰匠圆。铃因风断续，珠与调牵绵。 \n阮籍惊长啸，商陵怨别弦。猿羞啼月峡，鹤让警秋天。 \n志士潜兴感，高僧暂废禅。兴飘沧海动，气合碧云连。 \n点缀工微者，吹嘘势特然。休文徒倚槛，彦伯浪回船。 \n伎乐当筵唱，儿童满巷传。改张思妇锦，腾跃贾人笺。 \n魏拙虚教出，曹风敢望痊。定遭才子笑，恐赚学生癫。 \n裁什情何厚，飞书信不专。隼猜鸿蓄缩，虎横犬迍邅。 \n水墨看虽久，琼瑶喜尚全。才从鱼里得，便向市头悬。 \n夜置堂东序，朝铺座右边。手寻韦欲绝，泪滴纸浑穿。 \n甘蔗销残醉，醍醐醒早眠。深藏那遽灭，同咏苦无缘。 \n雅羡诗能圣，终嗟药未仙。五千诚远道，四十已中年。 \n暗魄多相梦，衰容每自怜。卒章还恸哭，蚊蚋溢山川。",
  "dynasty": "唐代",
  "id": 20728,
  "name": "酬乐天江楼夜吟稹诗，因成三十韵（次用本韵）",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 1,
  "tags": []
}