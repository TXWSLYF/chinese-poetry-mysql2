{
  "content": "夜中不能寐，起坐弹鸣琴。\n薄帷鉴明月，清风吹我襟。\n孤鸿号外野，翔鸟鸣北林。\n徘徊将何见？忧思独伤心。\n\n二妃游江滨，逍遥顺风翔。\n交甫怀环佩，婉娈有芬芳。\n猗靡情欢爱，千载不相忘。\n倾城迷下蔡，容好结中肠。\n感激生忧思，萱草树兰房。\n膏沐为谁施，其雨怨朝阳。\n如何金石交，一旦更离伤。\n\n嘉树下成蹊，东园桃与李。\n秋风吹飞藿，零落从此始。\n繁华有憔悴，堂上生荆杞。\n驱马舍之去，去上西山趾。\n一身不自保，何况恋妻子。\n凝霜被野草，岁暮亦云已。\n\n天马出西北，由来从东道。\n春秋非有托，富贵焉常保。\n清露被皋兰，凝霜沾野草。\n朝为媚少年，夕暮成丑老。\n自非王子晋，谁能常美好。\n\n平生少年时，轻薄好弦歌。\n西游咸阳中，赵李相经过。\n娱乐未终极，白日忽蹉跎。\n驱马复来归，反顾望三河。\n黄金百镒尽，资用常苦多。\n北临太行道，失路将如何。\n\n昔闻东陵瓜，近在青门外。\n连畛距阡陌，子母相钩带。\n五色曜朝日，嘉宾四面会。\n膏火自煎熬，多财为患害。\n布衣可终身，宠禄岂足赖。\n\n炎暑惟兹夏，三旬将欲移。\n芳树垂绿叶，青云自逶迤。\n四时更代谢，日月递参差。\n徘徊空堂上，忉怛莫我知。\n愿覩卒欢好，不见悲别离。\n\n灼灼西隤日，余光照我衣。\n回风吹四壁，寒鸟相因依。\n周周尚衔羽，蛩蛩亦念饥。\n如何当路子，磬折忘所归。\n岂为夸誉名，憔悴使心悲。\n宁与燕雀翔，不随黄鹄飞。\n黄鹄游四海，中路将安归。\n\n步出上东门，北望首阳岑。\n下有采薇士，上有嘉树林。\n良辰在何许，凝霜沾衣襟。\n寒风振山冈，玄云起重阴。\n鸣鴈飞南征，鶗鴂发哀音。\n素质游商声，凄怆伤我心。\n\n北里多奇舞，濮上有微音。\n轻薄闲游子，俯仰乍浮沉。\n方式从狭路，僶俛趋荒淫。\n焉见王子乔，乘云翔邓林。\n独有延年术，可以慰我心。\n\n湛湛长江水，上有枫树林。\n皋兰被径路，青骊逝骎骎。\n远望令人悲，春气感我心。\n三楚多秀士，朝云进荒淫。\n朱华振芬芳，高蔡相追寻。\n一为黄雀哀，泪下谁能禁。\n\n昔日繁华子，安陵与龙阳。\n夭夭桃李花，灼灼有辉光。\n悦怿若九春，磬折似秋霜。\n流盻发姿媚，言笑吐芬芳。\n携手等欢爱，宿昔同衣裳。\n愿为双飞鸟，比翼共翱翔。\n丹青着明誓，永世不相忘。\n\n登高临四野，北望青山阿。\n松柏翳冈岑，飞鸟鸣相过。\n感慨怀辛酸，怨毒常苦多。\n李公悲东门，苏子狭三河。\n求仁自得仁，岂复叹咨嗟。\n\n开秋兆凉气，蟋蟀鸣床帷。\n感物怀殷忧，悄悄令心悲。\n多言焉所告，繁辞将诉谁。\n微风吹罗袂，明月耀清晖。\n晨鸡鸣高树，命驾起旋归。\n\n昔年十四五，志尚好诗书。\n被褐怀珠玉，颜闵相与期。\n开轩临四野，登高望所思。\n丘墓蔽山冈，万代同一时。\n千秋万岁后，荣名安所之。\n乃悟羡门子，噭噭令自嗤。\n\n徘徊蓬池上，还顾望大梁。\n绿水扬洪波，旷野莽茫茫。\n走兽交横驰，飞鸟相随翔。\n是时鹑火中，日月正相望。\n朔风厉严寒，阴气下微霜。\n覊旅无俦匹，俛仰怀哀伤。\n小人计其功，君子道其常。\n岂惜终憔悴，咏言着斯章。\n\n独坐空堂上，谁可与欢者。\n出门临永路，不见行车马。\n登高望九州，悠悠分旷野。\n孤鸟西北飞，离兽东南下。\n日暮思亲友，晤言用自写。\n\n悬车在西南，羲和将欲倾。\n流光耀四海，忽忽至夕冥。\n朝为咸池晖，蒙汜受其荣。\n岂知穷达士，一死不再生。\n视彼桃李花，谁能久荧荧。\n君子在何计，叹息未合幷。\n瞻仰景山松，可以慰吾情。\n\n西方有佳人，皎若白日光。\n被服纤罗衣，左右佩双璜。\n修容耀姿美，顺风振微芳。\n登高眺所思，举袂当朝阳。\n寄颜云霄闲，挥袖凌虚翔。\n飘飖恍惚中，流眄顾我傍。\n悦怿未交接，晤言用感伤。\n\n杨朱泣歧路，墨子悲染丝。\n揖让长离别，飘飖难与期。\n岂徒燕婉情，存亡诚有之。\n萧索人所悲，祸衅不可辞。\n赵女媚中山，谦柔愈见欺。\n嗟嗟涂上士，何用自保持。\n\n于心怀寸阴，羲阳将欲冥。\n挥袂抚长剑，仰观浮云征。\n云间有玄鹤，抗志扬哀声。\n一飞冲青天，旷世不再鸣。\n岂与鹑鷃游，连翩戏中庭。\n\n夏后乘灵舆，夸父为邓林。\n存亡从变化，日月有浮沉。\n凤皇鸣参差，伶伦发其音。\n王子好箫管，世世相追寻。\n谁言不可见，青鸟明我心。\n\n东南有射山，汾水出其阳。\n六龙服气舆，云盖切天纲。\n仙者四五人，逍遥晏兰房。\n寝息一纯和，呼噏成露霜。\n沐浴丹渊中，照耀日月光。\n岂安通灵台，游瀁去高翔。\n\n殷忧令志结，怵惕常若惊。\n逍遥未终晏，朱华忽西倾。\n蟋蟀在户牖，蟪蛄号中庭。\n心肠未相好，谁云亮我情。\n愿为云间鸟，千里一哀鸣。\n三芝延瀛洲，远游可长生。\n\n拔剑临白刃，安能相中伤。\n但畏工言字，称我三江旁。\n飞泉流玉山，悬车栖扶桑。\n日月径千里，素风发微霜。\n势路有穷达，咨嗟安可长。\n\n朝登洪坡颠，日夕望西山。\n荆棘被原野，羣鸟飞翩翩。\n鸾鹥时栖宿，性命有自然。\n建木谁能近，射干复婵娟。\n不见林中葛，延蔓相勾连。\n\n\n周郑天下交，街术当三河。\n妖冶闲都子，焕耀何芬葩。\n玄发发朱颜，睇眄有光华。\n倾城思一顾，遗视来相夸。\n愿为三春游，朝阳忽蹉跎。\n盛衰在须臾，离别将如何。\n\n若花耀四海，扶桑翳瀛洲。\n日月经天涂，明暗不相雠。\n穷达自有常，得失又何求。\n岂效路上童，携手共遨游。\n阴阳有变化，谁云沉不浮。\n朱鳖跃飞泉，夜飞过吴洲。\n俛仰运天地，再抚四海流。\n系累名利场，驽骏同一辀。\n岂若遗耳目，升遐去殷忧。\n\n昔余游大梁，登于黄华颠。\n共工宅玄冥，高台造青天。\n幽荒邈悠悠，凄怆怀所怜。\n所怜者谁子，明察自照妍。\n应龙沈冀州，妖女不得眠。\n肆侈陵世俗，岂云永厥年。\n\n驱车出门去，意欲远征行。\n征行安所如，背弃夸与名。\n夸名不在己，但愿适中情。\n单帷蔽皎日，高树隔微声。\n谗邪使交疏，浮云令昼冥。\n嬿婉同衣裳，一顾倾人城。\n从容在一时，繁华不再荣。\n晨朝奄复暮，不见所欢形。\n黄鸟东南飞，寄言谢友生。\n\n驾言发魏都，南向望吹壹。\n箫管有遗音，梁王安在哉。\n战士食糟糠，贤者处蒿莱。\n歌舞曲未终，秦兵已复来。\n夹林非吾有，朱宫生尘埃。\n军败华阳下，身竟为土灰。\n\n朝阳不再盛，白日忽西幽。\n去此若俯仰，如何似九秋。\n人生若尘露，天道邈悠悠。\n齐景升丘山，涕泗纷交流。\n孔圣临长川，惜逝忽若浮。\n去者余不及，来者吾不留。\n愿登太华山，上与松子游。\n渔父知世患，乘流泛轻舟。\n\n一日复一夕，一夕复一朝。\n颜色改平常，精神自损消。\n胸中怀汤火，变化故相招。\n万事无穷极，知谋苦不饶。\n但恐须臾间，魂气随风飘。\n终身履薄冰，谁知我心焦。\n\n一日复一朝，一昏复一晨。\n容色改平常，精神自飘沦。\n临觞多哀楚，思我故时人。\n对酒不能言，凄怆怀酸辛。\n愿耕东皋阳，谁与守其真。\n愁苦在一时，高行伤微身。\n曲直何所为，龙蛇为我邻。\n\n世务何缤纷，人道苦不遑。\n壮年以时逝，朝露待太阳。\n愿揽羲和辔，白日不移光。\n天阶路殊绝，云汉邈无梁。\n濯发旸谷滨，远游昆岳傍。\n登彼列仙岨，采此秋兰芳。\n时路乌足争，太极可翱翔。\n\n谁言万事囏，逍遥可终生。\n临堂翳华树，悠悠念无形。\n彷徨思亲友，倐忽复至冥。\n寄言东飞鸟，可用慰我情。\n\n嘉时在今辰，零雨洒尘埃。\n临路望所思，日夕复不来。\n人情有感慨，荡漾焉能排。\n挥涕怀哀伤，辛酸谁语哉。\n\n炎光延万里，洪川荡湍濑。\n弯弓挂扶桑，长剑倚天外。\n泰山成砥砺，黄河为裳带。\n视彼庄周子，荣枯何足赖。\n捐身弃中野，乌鸢作患害。\n岂若雄杰士，功名从此大。\n\n壮士何慷慨，志欲威八荒。\n驱车远行役，受命念自忘。\n良弓挟乌号，明甲有精光。\n临难不顾生，身死魂飞扬。\n岂为全躯士，效命争战场。\n忠为百世荣，义使令名彰。\n垂声谢后世，气节故有常。\n\n混元生两仪，四象运衡玑。\n曒日布炎精，素月垂景辉。\n晷度有昭回，哀哉人命微。\n飘若风尘逝，忽若庆云晞。\n修龄适余愿，光宠非己威。\n安期步天路，松子与世违。\n焉得凌霄翼，飘飖登云湄。\n嗟哉尼父志，何为居九夷。\n\n天网弥四野，六翮掩不舒。\n随波纷纶客，泛泛若浮凫。\n生命无期度，朝夕有不虞。\n列仙停修龄，养志在冲虚。\n飘飖云日间，邈与世路殊。\n荣名非己宝，声色焉足娱。\n采药无旋返，神仙志不符。\n逼此良可惑，令我久踌躇。\n\n王业须良辅，建功俟英雄。\n元凯康哉美，多士颂声隆。\n阴阳有舛错，日月不当融。\n天时有否泰，人事多盈冲。\n园绮遯南岳，伯阳隐西戎。\n保身念道真，宠耀焉足崇。\n人谁不善始，尠能克厥终。\n休哉上世士，万载垂清风。\n\n鸿鹄相随飞，飞飞适荒裔。\n双翮临长风，须臾万里逝。\n朝餐琅玕实，夕宿丹山际。\n抗身青云中，网罗孰能制。\n岂与乡曲士，携手共言誓。\n\n俦物终始殊，修短各异方。\n琅玕生高山，芝英耀朱堂。\n荧荧桃李花，成蹊将夭伤。\n焉敢希千术，三春表微光。\n自非凌风树，憔悴乌有常。\n\n幽兰不可佩，朱草为谁荣。\n修竹隐山阴，射干临增城。\n葛藟延幽谷，绵绵瓜瓞生。\n乐极消灵神，哀深伤人情。\n竟知忧无益，岂若归太清。\n\n鷽鸠飞桑榆，海鸟运天池。\n岂不识宏大，羽翼不相宜。\n招摇安可翔，不若栖树枝。\n下集蓬艾间，上游园圃篱。\n但尔亦自足，用子为追随。\n\n生命辰安在，忧戚涕沾襟。\n高鸟翔山冈，燕雀栖下林。\n青云蔽前庭，素琴凄我心。\n崇山有鸣鹤，岂可相追寻。\n\n鸣鸠嬉庭树，焦明游浮云。\n焉见孤翔鸟，翩翩无匹羣。\n死生自然理，消散何缤纷。\n\n步游三衢旁，惆怅念所思。\n岂为今朝见，恍惚诚有之。\n泽中生乔松，万世未可期。\n高鸟摩天飞，凌云共游嬉。\n岂有孤行士，垂涕悲故时。\n\n清露为凝霜，华草成蒿莱。\n谁云君子贤，明达安可能。\n乘云招松乔，呼噏永矣哉。\n\n丹心失恩泽，重德丧所宜。\n善言焉可长，慈惠未易施。\n不见南飞燕，羽翼正差池。\n高子怨新诗，三闾悼乖离。\n何为混沌氏，倐忽体貌隳。\n\n十日出旸谷，弭节驰万里。\n经天耀四海，倐忽潜蒙泛。\n谁言焱炎久，游没何行俟。\n逝者岂长生，亦去荆与杞。\n千岁犹崇朝，一餐聊自已。\n是非得失间，焉足相讥理。\n计利知术穷，哀情遽能止。\n\n自然有成理，生死道无常。\n智巧万端出，大要不易方。\n如何夸毘子，作色怀骄肠。\n乘轩驱良马，凭几向膏粱。\n被服纤罗衣，深榭设闲房。\n不见日夕华，翩翩飞路旁。\n\n夸谈快愤懑，情慵发烦心。\n西北登不周，东南望邓林。\n旷野弥九州，崇山抗高岑。\n一餐度万世，千岁再浮沈。\n谁云玉石同，泪下不可禁\n\n人言愿延年，延年欲焉之。\n黄鹄呼子安，千秋未可期。\n独坐山嵓中，恻怆怀所思。\n王子一何好，猗靡相携持。\n悦怿犹今辰，计校在一时。\n置此明朝事，日夕将见期\n\n贵贱在天命，穷达自有时。\n婉娈佞邪子，随利来相欺。\n孤思损惠施，但为谗夫蚩。\n鹡鸰鸣云中，载飞靡所期。\n焉知倾侧士，一旦不可持。\n\n惊风振四野，回云荫堂隅。\n床帷为谁设，几杖为谁扶。\n虽非明君子，岂闇桑与榆。\n世有此聋聩，芒芒将焉如。\n翩翩从风飞，悠悠去故居。\n离麾玉山下，遗弃毁与誉。\n\n危冠切浮云，长剑出天外。\n细故何足虑，高度跨一世。\n非子为我御，逍遥游荒裔。\n顾谢西王母，吾将从此逝。\n岂与蓬户士，弹琴诵言誓。\n\n河上有丈人，纬萧弃明珠。\n甘彼藜藿食，乐是蓬蒿庐。\n岂效缤纷子，良马骋轻舆。\n朝生衢路旁，夕瘗横术隅。\n欢笑不终宴，俛仰复欷歔。\n鉴兹二三者，愤懑从此舒。\n\n儒者通六艺，立志不可干。\n违礼不为动，非法不肯言。\n渴饮清泉流，饥食幷一箪。\n岁时无以祀，衣服常苦寒。\n屣履咏南风，缊袍笑华轩。\n信道守诗书，义不受一餐。\n烈烈褒贬辞，老氏用长叹。\n\n少年学击剑，妙伎过曲城。\n英风截云霓，超世发奇声。\n挥剑临沙漠，饮马九野垧。\n旗帜何翩翩，但闻金鼓鸣。\n军旅令人悲，烈烈有哀情。\n念我平常时，悔恨从此生。\n\n平昼整衣冠，思见客与宾。\n宾客者谁子，倐忽若飞尘。\n裳衣佩云气，言语究灵神。\n须臾相背弃，何时见斯人。\n\n多虑令志散，寂寞使心忧。\n翱翔观陂泽，抚剑登轻舟。\n但愿长闲暇，后岁复来游。\n\n朝出上东门，遥望首阳基。\n松柏郁森沉，鹂黄相与嬉。\n逍遥九曲间，徘徊欲何之。\n念我平居时，郁然思妖姬。\n\n王子十五年，游衍伊洛滨。\n朱颜茂春华，辩慧怀清真。\n焉见浮丘公，举手谢时人。\n轻荡易恍惚，飘飖弃其身。\n飞飞鸣且翔，挥翼且酸辛。\n\n塞门不可出，海水焉可浮。\n朱明不相见，奄昧独无侯。\n持瓜思东陵，黄雀诚独羞。\n失势在须臾，带剑上吾丘。\n悼彼桑林子，涕下自交流。\n假乘汧渭间，鞍马去行游。\n\n洪生资制度，被服正有常。\n尊卑设次序，事物齐纪纲。\n容饰整颜色，磬折执圭璋。\n堂上置玄酒，室中盛稻粱。\n外厉贞素谈，户内灭芬芳。\n放口从衷出，复说道义方。\n委曲周旋仪，姿态愁我肠。\n\n北临干昧溪，西行游少任。\n遥顾望天津，骀荡乐我心。\n绮靡存亡门，一游不再寻。\n傥遇晨风鸟，飞驾出南林。\n漭瀁滛光中，忽忽肆荒淫。\n休息晏清都，超世又谁禁。\n\n人知结交易，交友诚独难。\n险路多疑惑，明珠未可干。\n彼求飨太牢，我欲幷一餐。\n损益生怨毒，咄咄复何言。\n\n有悲则有情，无悲亦无思。\n茍非婴网罟，何必万里畿。\n翔风拂重霄，庆云招所晞。\n灰心寄枯宅，曷顾人间姿。\n始得忘我难，焉知嘿自遗。\n\n木槿荣丘墓，煌煌有光色。\n白日颓林中，翩翩零路侧。\n蟋蟀吟户牖，蟪蛄鸣荆棘。\n蜉蝣玩三朝，采采修羽翼。\n衣裳为谁施，俛仰自收拭。\n生命几何时，慷慨各努力。\n\n修涂驰轩车，长川载轻舟。\n性命岂自然，势路有所由。\n高名令志惑，重利使心忧。\n亲昵怀反侧，骨肉还相雠。\n更希毁珠玉，可用登遨游。\n\n横术有奇士，黄骏服其箱。\n朝起瀛洲野，日夕宿明光。\n再抚四海外，羽翼自飞扬。\n去置世上事，岂足愁我肠。\n一去长离绝，千岁复相望。\n\n猗欤上世士，恬淡志安贫。\n季叶道陵迟，驰骛纷垢尘。\n寗子岂不类，杨歌谁肯殉。\n栖栖非我偶，徨徨非己伦。\n咄嗟荣辱事，去来味道真。\n道真信可娱，清洁存精神。\n巢由抗高节，从此适河滨。\n\n梁东有芳草，一朝再三荣。\n色容艳姿美，光华耀倾城。\n岂为明哲士，妖蛊谄媚生。\n轻薄在一时，安知百世名。\n路端便娟子，但恐日月倾。\n焉见冥灵木，悠悠竟无形。\n\n秋驾安可学，东野穷路旁。\n纶深鱼渊潜，矰设鸟高翔。\n泛泛乘轻舟，演漾靡所望。\n吹嘘谁以益，江湖相捐忘。\n都冶难为颜，修容是我常。\n兹年在松乔，恍惚诚未央。\n\n咄嗟行至老，僶俛常苦忧。\n临川羡洪波，同始异支流。\n百年何足言，但苦怨与雠。\n雠怨者谁子，耳目还相羞。\n声色为胡越，人情自逼遒。\n招彼玄通士，去来归羡游。\n\n昔有神仙士，乃处射山阿。\n乘云御飞龙，嘘噏叽琼华。\n可闻不可见，慷慨叹咨嗟。\n自伤非俦类，愁苦来相加。\n下学而上达，忽忽将如何。\n\n林中有奇鸟，自言是凤凰。\n清朝饮醴泉，日夕栖山冈。\n高鸣彻九州，延颈望八荒。\n适逢商风起，羽翼自摧藏。\n一去昆仑西，何时复回翔。\n但恨处非位，怆悢使心伤。\n\n出门望佳人，佳人岂在兹。\n三山招松乔，万世谁与期。\n存亡有长短，慷慨将焉知。\n忽忽朝日隤，行行将何之。\n不见季秋草，摧折在今时。\n\n昔有神仙者，羡门及松乔。\n噏习九阳间，升遐叽云霄。\n人生乐长久，百年自言辽。\n白日陨隅谷，一夕不再朝。\n岂若遗世物，登明遂飘飖。\n\n墓前荧荧者，木槿耀朱华。\n荣好未终朝，连飚陨其葩。\n岂若西山草，琅玕与丹禾。\n垂影临增城，余光照九阿。\n宁微少年子，日久难咨嗟。\n\n",
  "dynasty": "魏晋",
  "id": 48024,
  "name": "咏怀八十二首",
  "poet": {
    "desc": "阮籍(210～263)，三国魏诗人。字嗣宗。陈留（今属河南）尉氏人。竹林七贤之一，是建安七子之一阮瑀的儿子。曾任步兵校尉，世称阮步兵。崇奉老庄之学，政治上则采谨慎避祸的态度。阮籍是“正始之音”的代表，著有《咏怀》、《大人先生传》等。",
    "id": 698,
    "image": "https://raw.githubusercontent.com/hujiaweibujidao/poetry/master/image/image_698.jpg",
    "name": "阮籍",
    "star": 0
  },
  "shangxi": "赏析\n\n　　阮籍生活在魏晋之际，原有雄心壮志。曹魏后期，司马氏和曹氏争夺政权，他们大肆屠杀政治上的异己人物，造成异常黑暗、恐怖的政治局面。阮籍随着政治风云日趋险恶，只得放弃了自己的雄心，用佯狂的办法来躲避矛盾，终日饮酒，不问世事，“发言玄远，口不臧否人物”。虽避免了杀身之祸，但内心极端痛苦。史传记载他“率意独驾，不由径路，车迹所穷，辄恸哭而返”。他把这种痛苦与愤懑在诗歌中用隐晦曲折的形式倾泻出来，就是著名的五言诗《咏怀八十二首》。\n\n",
  "star": 63,
  "tags": [
    "抒情"
  ]
}