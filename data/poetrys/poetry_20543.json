{
  "content": "崔嵬分水岭，高下与云平。上有分流水，东西随势倾。 \n朝同一源出，暮隔千里情。风雨各自异，波澜相背惊。 \n势高竞奔注，势曲已回萦。偶值当途石，蹙缩又纵横。 \n有时遭孔穴，变作呜咽声。褊浅无所用，奔波奚所营。 \n团团井中水，不复东西征。上应美人意，中涵孤月明。 \n旋风四面起，并深波不生。坚冰一时合，井深冻不成。 \n终年汲引绝，不耗复不盈。五月金石铄，既寒亦既清。 \n易时不易性，改邑不改名。定如拱北极，莹若烧玉英。 \n君门客如水，日夜随势行。君看守心者，井水为君盟。",
  "dynasty": "唐代",
  "id": 20543,
  "name": "分水岭",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 1,
  "tags": []
}