{
  "content": "冒宠已三迁，归期始二年。囊中贮馀俸，园外买闲田。 \n狐兔同三径，蒿莱共一廛。新园聊刬秽，旧屋且扶颠。 \n檐漏移倾瓦，梁欹换蠹椽。平治绕台路，整顿近阶砖。 \n巷狭开容驾，墙低垒过肩。门闾堪驻盖，堂室可铺筵。 \n丹凤楼当后，青龙寺在前。市街尘不到，宫树影相连。 \n省史嫌坊远，豪家笑地偏。敢劳宾客访，或望子孙传。 \n不觅他人爱，唯将自性便。等闲栽树木，随分占风烟。 \n逸致因心得，幽期遇境牵。松声疑涧底，草色胜河边。 \n虚润冰销地，晴和日出天。苔行滑如簟，莎坐软于绵。 \n帘每当山卷，帷多带月褰。篱东花掩映，窗北竹婵娟。 \n迹慕青门隐，名惭紫禁仙。假归思晚沐，朝去恋春眠。 \n拙薄才无取，疏慵职不专。题墙书命笔，沽酒率分钱。 \n柏杵舂灵药，铜瓶漱暖泉。炉香穿盖散，笼烛隔纱然。 \n陈室何曾扫，陶琴不要弦。屏除俗事尽，养活道情全。 \n尚有妻孥累，犹为组绶缠。终须抛爵禄，渐拟断腥膻。 \n大抵宗庄叟，私心事竺乾。浮荣水划字，真谛火生莲。 \n梵部经十二，玄书字五千。是非都付梦，语默不妨禅。 \n博士官犹冷，郎中病已痊。多同僻处住，久结静中缘。 \n缓步携筇杖，徐吟展蜀笺。老宜闲语话，闷忆好诗篇。 \n蛮榼来方泻，蒙茶到始煎。无辞数相见，鬓发各苍然。",
  "dynasty": "唐代",
  "id": 22460,
  "name": "新昌新居书事四十韵，因寄元郎中、张博士",
  "poet": {
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。",
    "id": 665,
    "image": "https://raw.githubusercontent.com/hujiaweibujidao/poetry/master/image/image_665.jpg",
    "name": "白居易",
    "star": 0
  },
  "star": 2,
  "tags": []
}