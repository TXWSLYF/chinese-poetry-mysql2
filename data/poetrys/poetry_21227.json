{
  "content": "戚戚复戚戚，送君远行役。行役非中原，海外黄沙碛。 \n伶俜独居妾，迢递长征客。君望功名归，妾忧生死隔。 \n谁家无夫妇，何人不离坼。所恨薄命身，嫁迟别日迫。 \n妾身有存殁，妾心无改易。生作闺中妇，死作山头石。 \n掩泪别乡里，飘飖将远行。茫茫绿野中，春尽孤客情。 \n驱马上丘陇，高低路不平。风吹棠梨花，啼鸟时一声。 \n古墓何代人，不知姓与名。化作路傍土，年年春草生。 \n感彼忽自悟，今我何营营。 \n朝采山上薇，暮采山上薇。岁晏薇亦尽，饥来何所为。 \n坐饮白石水，手把青松枝。击节独长歌，其声清且悲。 \n枥马非不肥，所苦常絷维。豢豕非不饱，所忧竟为牺。 \n行行歌此曲，以慰常苦饥。 \n雨露长纤草，山苗高入云。风雪折劲木，涧松摧为薪。 \n风摧此何意，雨长彼何因。百丈涧底死，寸茎山上春。 \n可怜苦节士，感此涕盈巾。 \n窈窕双鬟女，容德俱如玉。昼居不逾阈，夜行常秉烛。 \n气如含露兰，心如贯霜竹。宜当备嫔御，胡为守幽独。 \n无媒不得选，年忽过三六。岁暮望汉宫，谁在黄金屋。 \n邯郸进倡女，能唱黄花曲。一曲称君心，恩荣连九族。 \n栖栖远方士，读书三十年。业成无知己，徒步来入关。 \n长安多王侯，英俊竞攀援。幸随众宾末，得厕门馆间。 \n东阁有旨酒，中堂有管弦。何为向隅客，对此不开颜。 \n富贵无是非，主人终日欢。贫贱多悔尤，客子中夜叹。 \n归去复归去，故乡贫亦安。 \n凉风飘嘉树，日夜减芳华。下有感秋妇，攀条苦悲嗟。 \n我本幽闲女，结发事豪家。豪家多婢仆，门内颇骄奢。 \n良人近封侯，出入鸣玉珂。自从富贵来，恩薄谗言多。 \n冢妇独守礼，群妾互奇邪。但信言有玷，不察心无瑕。 \n容光未销歇，欢爱忽蹉跎。何意掌上玉，化为眼中砂。 \n盈盈一尺水，浩浩千丈河。勿言小大异，随分有风波。 \n闺房犹复尔，邦国当如何。 \n心亦无所迫，身亦无所拘。何为肠中气，郁郁不得舒。 \n不舒良有以，同心久离居。五年不见面，三年不得书。 \n念此令人老，抱膝坐长吁。岂无盈尊酒，非君谁与娱。 \n揽衣出门行，游观绕林渠。澹澹春水暖，东风生绿蒲。 \n上有和鸣雁，下有掉尾鱼。飞沉一何乐，鳞羽各有徒。 \n而我方独处，不与之子俱。顾彼自伤己，禽鱼之不如。 \n出游欲遣忧，孰知忧有馀。 \n春旦日初出，曈曈耀晨辉。草木照未远，浮云已蔽之。 \n天地黯以晦，当午如昏时。虽有东南风，力微不能吹。 \n中园何所有，满地青青葵。阳光委云上，倾心欲何依。",
  "dynasty": "唐代",
  "id": 21227,
  "name": "续古诗十首",
  "poet": {
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。",
    "id": 665,
    "image": "https://raw.githubusercontent.com/hujiaweibujidao/poetry/master/image/image_665.jpg",
    "name": "白居易",
    "star": 0
  },
  "star": 4,
  "tags": []
}