{
  "content": "君家双美姬，善歌工筝人莫知。轧用蜀竹弦楚丝， \n清哇宛转声相随。夜静酒阑佳月前，高张水引何渊渊。 \n美人矜名曲不误，蹙响时时如迸泉。赵琴素所嘉， \n齐讴世称绝。筝歌一动凡音辍，凝弦且莫停金罍。 \n淫声已阕雅声来，游鱼噞喁鹤裴回。主人高情始为开， \n高情放浪出常格。偶世有名道无迹，勋业先登上将科。 \n文章已冠诸人籍。每笑石崇无道情，轻身重色祸亦成。 \n君有佳人当禅伴，于中不废学无生。爱君天然性寡欲， \n家贫禄薄常知足。谪官无愠如古人，交道忘言比前躅。 \n不意全家万里来，湖中再见春山绿。吴兴公舍幽且闲， \n何妨寄隐在其间。时议名齐谢太傅，更看携妓似东山。",
  "dynasty": "唐代",
  "id": 43778,
  "name": "观李中丞洪二美人唱歌轧筝歌（时量移湖州长史）",
  "poet": {
    "desc": "僧皎然（730-799），俗姓谢，字清昼，湖州（浙江吴兴）人，是中国山水诗创始人谢灵运的十世孙，唐代著名诗人、茶僧，吴兴杼山妙喜寺主持，在文学、佛学、茶学等方面颇有造诣。与颜真卿、灵澈、陆羽等和诗，现存皎然470首诗。多为送别酬答之作。情调闲适，语言简淡。皎然的诗歌理论著作《诗式》。",
    "id": 392,
    "image": "https://raw.githubusercontent.com/hujiaweibujidao/poetry/master/image/image_392.jpg",
    "name": "皎然",
    "star": 0
  },
  "star": 1,
  "tags": []
}