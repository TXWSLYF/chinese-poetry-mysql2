{
  "content": "谏诤知无补，迁移分所当。不堪匡圣主，只合事空王。 \n龙象投新社，鹓鸾失故行。沉吟辞北阙，诱引向西方。 \n便住双林寺，仍开一草堂。平治行道路，安置坐禅床。 \n手版支为枕，头巾阁在墙。先生乌几舄，居士白衣裳。 \n竟岁何曾闷，终身不拟忙。灭除残梦想，换尽旧心肠。 \n世界多烦恼，形神久损伤。正从风鼓浪，转作日销霜。 \n吾道寻知止，君恩偶未忘。忽蒙颁凤诏，兼谢剖鱼章。 \n莲静方依水，葵枯重仰阳。三车犹夕会，五马已晨装。 \n去似寻前世，来如别故乡。眉低出鹫岭，脚重下蛇冈。 \n渐望庐山远，弥愁峡路长。香炉峰隐隐，巴字水茫茫。 \n瓢挂留庭树，经收在屋梁。春抛红药圃，夏忆白莲塘。 \n唯拟捐尘事，将何答宠光。有期追永远，无政继龚黄。 \n南国秋犹热，西斋夜暂凉。闲吟四句偈，静对一炉香。 \n身老同丘井，心空是道场。觅僧为去伴，留俸作归粮。 \n为报山中侣，凭看竹下房。会应归去在，松菊莫教荒。",
  "dynasty": "唐代",
  "id": 22327,
  "name": "郡斋暇日忆庐山草堂兼寄二林僧社三十韵多叙…出处之意",
  "poet": {
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。",
    "id": 665,
    "image": "https://raw.githubusercontent.com/hujiaweibujidao/poetry/master/image/image_665.jpg",
    "name": "白居易",
    "star": 0
  },
  "star": 1,
  "tags": []
}