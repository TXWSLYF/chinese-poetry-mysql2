{
  "content": "邯郸陌上三月春，暮行逢见一妇人。自言乡里本燕赵， \n少小随家西入秦。母兄怜爱无俦侣，五岁名为阿娇女。 \n七岁丰茸好颜色，八岁黠惠能言语。十三兄弟教诗书， \n十五青楼学歌舞。我家青楼临道傍，纱窗绮幔暗闻香。 \n日暮笙歌君驻马，春日妆梳妾断肠。不用城南使君婿， \n本求三十侍中郎。何知汉帝好容色，玉辇携登归建章。 \n建章宫殿不知数，万户千门深且长。百堵涂椒接青琐， \n九华阁道连洞房。水晶帘箔云母扇，琉璃窗牖玳瑁床。 \n岁岁年年奉欢宴，娇贵荣华谁不羡。恩情莫比陈皇后， \n宠爱全胜赵飞燕。瑶房侍寝世莫知，金屋更衣人不见。 \n谁言一朝复一日，君王弃世市朝变。宫车出葬茂陵田， \n贱妾独留长信殿。一朝太子升至尊，宫中人事如掌翻。 \n同时侍女见谗毁，后来新人莫敢言。兄弟印绶皆被夺， \n昔年赏赐不复存。一旦放归旧乡里，乘车垂泪还入门。 \n父母愍我曾富贵，嫁与西舍金王孙。念此翻覆复何道， \n百年盛衰谁能保。忆昨尚如春日花，悲今已作秋时草。 \n少年去去莫停鞭，人生万事由上天。非我今日独如此， \n古今歇薄皆共然。",
  "dynasty": "唐代",
  "id": 5872,
  "name": "邯郸宫人怨",
  "poet": {
    "desc": "崔颢 唐开元年间进士，官至太仆寺丞，天宝中为司勋员外郎。最为人们津津乐道的是他那首《黄鹤楼》，据说李白为之搁笔，曾有“眼前有景道不得，崔颢题诗在上头”的赞叹。《全唐诗》存其诗四十二首。",
    "id": 547,
    "image": "https://raw.githubusercontent.com/hujiaweibujidao/poetry/master/image/image_547.jpg",
    "name": "崔颢",
    "star": 0
  },
  "star": 1,
  "tags": []
}