{
  "content": "五年重别旧山村，树有交柯犊有孙。 \n更感卞峰颜色好，晓云才散便当门。 \n雪下孤村淅淅鸣，病魂无睡洒来清。 \n心摇只待东窗晓，长愧寒鸡第一声。 \n多情多感自难忘，只有风流共古长。 \n座上不遗金带枕，陈王词赋为谁伤。 \n甫里先生未白头，酒旗犹可战高楼。 \n长鲸好鲙无因得，乞取艅艎作钓舟。 \n花濑濛濛紫气昏，水边山曲更深村。 \n终须拣取幽栖处，老桧成双便作门。 \n阴洞曾为采药行，冷云凝绝烛微明。 \n玉芝敲折琤然堕，合有真人上姓名。 \n长叹人间发易华，暗将心事许烟霞。 \n病来前约分明在，药鼎书囊便是家。 \n酝得秋泉似玉容，比于云液更应浓。 \n思量北海徐刘辈，枉向人间号酒龙。 \n羊侃多应自古豪，解盘金槊置纤腰。 \n纵然此事教双得，不博溪田二顷苗。 \n偶然携稚看微波，临水春寒一倍多。 \n便使笔精如逸少，懒能书字换群鹅。 \n昔闻庄叟迢迢梦，又道韩生苒苒飞。 \n知有姓名聊寄问，更无言语抱斜晖。 \n雪侵春事太无端，舞急微还近腊寒。 \n应是也疑真宰怪，休时犹未遍林峦。 \n数尺游丝堕碧空，年年长是惹东风。 \n争知天上无人住，亦有春愁鹤发翁。 \n谁使寒鸦意绪娇，云情山晚动情憀.乱和残照纷纷舞，应索阳乌次第饶。 \n古往天高事渺茫，争知灵媛不凄凉。 \n月娥如有相思泪，只待方诸寄两行。 \n本来云外寄闲身，遂与溪云作主人。 \n一夜逆风愁四散，晓来零落傍衣巾。 \n渊明不待公田熟，乘兴先秋解印归。 \n我为馀粮春未去，到头谁是复谁非。 \n云拥根株抱石危，斫来文似瘦蛟螭。 \n幽人带病慵朝起，只向春山尽日欹。 \n月淡花闲夜已深，宋家微咏若遗音。 \n重思万古无人赏，露湿清香独满襟。 \n南岸春田手自农，往来横截半江风。 \n有时不耐轻桡兴，暂欲蓬山访洛公。 \n贤达垂竿小隐中，我来真作捕鱼翁。 \n前溪一夜春流急，已学严滩下钓筒。 \n水国君王又姓萧，风情由是冠南朝。 \n灵和殿下巴江柳，十二旒前舞翠条。 \n强梳蓬鬓整斜冠，片烛光微夜思阑。 \n天意最饶惆怅事，单栖分付与春寒。 \n无多药圃近南荣，合有新苗次第生。 \n稚子不知名品上，恐随春草斗输赢。 \n一派溪随箬下流，春来无处不汀洲。 \n漪澜未碧蒲犹短，不见鸳鸯正自由。 \n山下花明水上曛，一桡青翰破霞文。 \n越人但爱风流客，绣被何须属鄂君。 \n妍华须是占时生，准拟差肩不近情。 \n佳丽几时腰不细，荆王辛苦致宫名。 \n姹女精神似月孤，敢将容易入洪炉。 \n人间纵道铅华少，蝶翅新篁未肯无。 \n贞白求丹变姓名，主恩潜助亦无成。 \n侯家竟换梁天子，王整徒劳作外兵。 \n春雨能膏草木肥，就中林野碧含滋。 \n唯馀病客相逢背，一夜寒声减四肢。",
  "dynasty": "唐代",
  "id": 33910,
  "name": "自遣诗三十首",
  "poet": {
    "desc": "陆龟蒙（？～公元881年），唐代农学家、文学家，字鲁望，别号天随子、江湖散人、甫里先生，江苏吴县人。曾任湖州、苏州刺史幕僚，后隐居松江甫里，编著有《甫里先生文集》等。 他的小品文主要收在《笠泽丛书》中，现实针对性强，议论也颇精切，如《野庙碑》、《记稻鼠》等。陆龟蒙与皮日休交友，世称“皮陆”，诗以写景咏物为多。",
    "id": 335,
    "image": "https://raw.githubusercontent.com/hujiaweibujidao/poetry/master/image/image_335.jpg",
    "name": "陆龟蒙",
    "star": 0
  },
  "star": 3,
  "tags": []
}