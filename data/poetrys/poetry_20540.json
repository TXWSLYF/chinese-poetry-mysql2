{
  "content": "箭镞本求利，淬砺良甚难。砺将何所用，砺以射凶残。 \n不砺射不入，不射人不安。为盗即当射，宁问私与官。 \n夜射官中盗，中之血阑干。带箭君前诉，君王悄不欢。 \n顷曾为盗者，百箭中心攒。竞将儿女泪，滴沥助辛酸。 \n君王责良帅，此祸谁为端。帅言发硎罪，不使刃稍刓. \n君王不忍杀，逐之如迸丸。仍令后来箭，尽可头团团。 \n发硎去虽远，砺镞心不阑。会射蛟螭尽，舟行无恶澜。",
  "dynasty": "唐代",
  "id": 20540,
  "name": "箭镞",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 1,
  "tags": []
}