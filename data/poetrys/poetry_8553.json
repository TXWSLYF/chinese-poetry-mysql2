{
  "content": "沉沉匣中镜，为此尘垢蚀。辉光何所如，月在云中黑。 \n南金既雕错，鞶带共辉饰。空存鉴物名，坐使妍蚩惑。 \n美人竭肝胆，思照冰玉色。自非磨莹工，日日空叹息。 \n古宅集祆鸟，群号枯树枝。黄昏窥人室，鬼物相与期。 \n居人不安寝，搏击思此时。岂无鹰与鹯，饱肉不肯飞。 \n既乖逐鸟节，空养凌云姿。孤负肉食恩，何异城上鸱。 \n春罗双鸳鸯，出自寒夜女。心精烟雾色，指历千万绪。 \n长安贵豪家，妖艳不可数。裁此百日功，唯将一朝舞。 \n舞罢复裁新，岂思劳者苦。 \n同声自相应，体质不必齐。谁知贾人铎，能使大乐谐。 \n铿锵发宫徵，和乐变其哀。人神既昭享，凤鸟亦下来。 \n岂非至贱物，一奏升天阶。物情苟有合，莫问玉与泥。 \n碌碌荆山璞，卞和献君门。荆璞非有求，和氏非有恩。 \n所献知国宝，至公不待言。是非吾欲默，此道今岂存。",
  "dynasty": "唐代",
  "id": 8553,
  "name": "杂体五首",
  "poet": {
    "desc": "韦应物（737～792），中国唐代诗人。汉族，长安(今陕西西安)人。今传有10卷本《韦江州集》、两卷本《韦苏州诗集》、10卷本《韦苏州集》。散文仅存一篇。因出任过苏州刺史，世称“韦苏州”。诗风恬淡高远，以善于写景和描写隐逸生活著称。",
    "id": 564,
    "image": "https://raw.githubusercontent.com/hujiaweibujidao/poetry/master/image/image_564.jpg",
    "name": "韦应物",
    "star": 0
  },
  "star": 1,
  "tags": []
}