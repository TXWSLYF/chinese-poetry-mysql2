{
  "content": "潇洒江梅，似玉妆珠缀，密蕊疏枝。霜风应是，不许蝶近蜂欺。嫣然自笑，与山矾、共水仙期。还亦有，青松翠竹，同今凛冽年时。 \n何事向人如恨，带苍苔，半倚临水荒篱。孤山嫩寒放晓，尚忆前诗。黄昏顾影，说横斜、清浅今谁。他自是，移春手段，微云淡月应知。",
  "dynasty": "宋代",
  "id": 60971,
  "name": "汉宫春（次韵李汉老咏梅）",
  "poet": {
    "desc": "白玉蟾(公元1194 - ?；现学界对其卒年尚有多种说法；)本姓葛，名长庚。为白氏继子，故又名白玉蟾。字如晦、紫清、白叟，号海琼子、海南翁、武夷散人、神霄散吏。南宋时人，祖籍福建闽清，生于琼州（今海南琼山）人，一说福建闽清人。幼聪慧，谙九经，能诗赋，长于书画，曾举童子科。及长，因“任侠杀人，亡命至武夷”。",
    "id": 410,
    "image": "https://raw.githubusercontent.com/hujiaweibujidao/poetry/master/image/image_410.jpg",
    "name": "葛长庚",
    "star": 0
  },
  "star": 2,
  "tags": []
}