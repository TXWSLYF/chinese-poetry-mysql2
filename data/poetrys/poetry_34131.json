{
  "content": "河岳挺灵异，星辰精气殊。在人为英杰，与国作祯符。 \n襄阳得奇士，俊迈真龙驹。勇果鲁仲由，文赋蜀相如。 \n浑浩江海广，葩华桃李敷。小言入无间，大言塞空虚。 \n几人游赤水，夫子得玄珠。鬼神争奥秘，天地惜洪炉。 \n既有曾参行，仍兼君子儒。吾知上帝意，将使居黄枢。 \n好保千金体，须为万姓谟。",
  "dynasty": "唐代",
  "id": 34131,
  "name": "览皮先辈盛制，因作十韵以寄，用伸款仰",
  "poet": {
    "id": 0,
    "name": "崔璐",
    "star": 0
  },
  "star": 3,
  "tags": []
}