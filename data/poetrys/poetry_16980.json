{
  "content": "晋季天下乱，安丘佐关中。德辉霭家牒，侯籍推时功。 \n簪缨盛西州，清白传素风。逢时有舒卷，缮性无穷通。 \n吾兄挺奇资，向晦道自充。耕凿汝山下，退然安困蒙。 \n诗成三百篇，儒有一亩宫。琴书满座右，芝朮生墙东。 \n丽藻粲相鲜，晨辉艳芳丛。清光杳无际，皓魄流霜空。 \n邦有贤诸侯，主盟词律雄。荐贤比文举，理郡迈文翁。 \n楼中赏不独，池畔醉每同。圣朝辟四门，发迹贵名公。 \n小生何为者，往岁学雕虫。华簪映武弁，一年被微躬。 \n开缄捧新诗，琼玉寒青葱。谬进空内讼，结怀远忡忡。 \n时来无自疑，刷翮摩苍穹。",
  "dynasty": "唐代",
  "id": 16980,
  "name": "奉酬从兄南仲见示十九韵",
  "poet": {
    "desc": "权德舆，唐代文学家。字载之。天水略阳（今甘肃秦安）人。后徙润州丹徒（今江苏镇江）。德宗时，召为太常博士，改左补阙，迁起居舍人、知制诰，进中书舍人。宪宗时，拜礼部尚书、同中书门下平章事，后徙刑部尚书，复以检校吏部尚书出为山南西道节度使。卒谥文，后人称为权文公。",
    "id": 603,
    "image": "https://raw.githubusercontent.com/hujiaweibujidao/poetry/master/image/image_603.jpg",
    "name": "权德舆",
    "star": 0
  },
  "star": 1,
  "tags": []
}