{
  "content": "四时各平分，一气不可兼。隆寒夺春序，颛顼固不廉。 \n太昊弛维纲，畏避但守谦。遂令黄泉下，萌牙夭句尖。 \n草木不复抽，百味失苦甜。凶飙搅宇宙，铓刃甚割砭。 \n日月虽云尊，不能活乌蟾。羲和送日出，恇怯频窥觇。 \n炎帝持祝融，呵嘘不相炎。而我当此时，恩光何由沾。 \n肌肤生鳞甲，衣被如刀镰。气寒鼻莫嗅，血冻指不拈。 \n浊醪沸入喉，口角如衔箝。将持匕箸食，触指如排签。 \n侵炉不觉暖，炽炭屡已添。探汤无所益，何况纩与缣。 \n虎豹僵穴中，蛟螭死幽潜。荧惑丧缠次，六龙冰脱髯。 \n芒砀大包内，生类恐尽歼。啾啾窗间雀，不知已微纤。 \n举头仰天鸣，所愿晷刻淹。不如弹射死，却得亲炰燖. \n鸾皇苟不存，尔固不在占。其馀蠢动俦，俱死谁恩嫌。 \n伊我称最灵，不能女覆苫。悲哀激愤叹，五藏难安恬。 \n中宵倚墙立，淫泪何渐渐。天王哀无辜，惠我下顾瞻。 \n褰旒去耳纩，调和进梅盐。贤能日登御，黜彼傲与憸。 \n生风吹死气，豁达如褰帘。悬乳零落堕，晨光入前檐。 \n雪霜顿销释，土脉膏且黏。岂徒兰蕙荣，施及艾与蒹。 \n日萼行铄铄，风条坐襜襜.天乎苟其能，吾死意亦厌。",
  "dynasty": "唐代",
  "id": 17702,
  "name": "苦寒",
  "poet": {
    "desc": "韩愈（768～824）字退之，唐代文学家、哲学家、思想家，河阳（今河南省焦作孟州市）人，汉族。祖籍河北昌黎，世称韩昌黎。晚年任吏部侍郎，又称韩吏部。谥号“文”，又称韩文公。他与柳宗元同为唐代古文运动的倡导者，主张学习先秦两汉的散文语言，破骈为散，扩大文言文的表达功能。宋代苏轼称他“文起八代之衰”，明人推他为唐宋八大家之首，与柳宗元并称“韩柳”，有“文章巨公”和“百代文宗”之名，作品都收在《昌黎先生集》里。韩愈在思想上是中国“道统”观念的确立者，是尊儒反佛的里程碑式人物。",
    "id": 682,
    "image": "https://raw.githubusercontent.com/hujiaweibujidao/poetry/master/image/image_682.jpg",
    "name": "韩愈",
    "star": 0
  },
  "star": 3,
  "tags": []
}