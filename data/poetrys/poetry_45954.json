{
  "content": "行殿秋未晚，水宫风初凉。谁言此中夜，得接朝宗行。 \n灵鼍振冬冬，神龙耀煌煌。红楼压波起，翠幄连云张。 \n玉箫冷吟秋，瑶瑟清含商。贤臻江湖叟，贵列川渎王。 \n谅予衰俗人，无能振颓纲。分辞皆乱世，乐寐蛟螭乡。 \n栖迟幽岛间，几见波成桑。尔来尽流俗，难与倾壶觞。 \n今日登华筵，稍觉神扬扬。方欢沧浪侣，遽恐白日光。 \n海人瑞锦前，岂敢言文章。聊歌灵境会，此会诚难忘。",
  "dynasty": "唐代",
  "id": 45954,
  "name": "霅溪夜宴诗（申屠先生献境会夜宴诗）",
  "poet": {
    "id": 0,
    "name": "水神",
    "star": 0
  },
  "star": 1,
  "tags": []
}