{
  "content": "露叶犹青，岩药迟动，幽幽未似秋阴。似梅风带溽，吹度长林。记当日、西廊共月，小屏轻扇，人语凉深。对清觞，醉笑醒颦，何似如今。 \n临高欲赋，甚年来、渐减狂心。为谁倚多才，难凭易感，早付销沈。解事张郎风致，鲈鱼好、归听吴音。又夜阑闻笛，故人忽到幽襟。",
  "dynasty": "宋代",
  "id": 68782,
  "name": "扬州慢（初秋）",
  "poet": {
    "desc": "吴元可，南宋末遗民词人，生卒事迹均不详。号山庭，禾川（今江西永新县）人。",
    "id": 2789,
    "name": "吴元可",
    "star": 0
  },
  "star": 4,
  "tags": []
}