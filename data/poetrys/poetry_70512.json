{
  "content": "一夜秋声入井梧，碧纱厨枕剩珊瑚。秦凤东归，楚云西去，旧欢娱等闲辜负。\n　　【风入松】翠屏灯影照人孤，花外响啼蛄。丁宁似把闲愁诉，凄凉待怎支吾。\n泪珠伴檐化簌簌，梦魂惊城角呜呜。\n　　【庆宣和】犹忆樽前得见初，浅淡妆梳。附耳佳期在朝暮，间阻，间阻。\n　　【乔牌儿】相思病忒狠毒，风流债久担误。波涛隔断蓝桥路，枉子把鹊声占\n龟卦卜。\n　　【甜水令】到如今镜破青铜，钗分金凤，箫闲碧玉，无语自踌躇。果若命分\n合该，于飞终效，姻缘当遇，甘心儿为你嗟吁。\n　　【鸳鸯煞】锦回文织就别离谱，碧云笺写遍伤心句。旧物空存，薄情何处？\n畅道往事千端，柔肠九曲，软玉温香，作念着何曾住？人问我秋到也较何如？怕\n的是战碎芭蕉画阑雨。",
  "dynasty": "元代",
  "id": 70512,
  "name": "【双调】夜行船　秋怀",
  "poet": {
    "id": 0,
    "name": "萧德润",
    "star": 0
  },
  "star": 2,
  "tags": []
}