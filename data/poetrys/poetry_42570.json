{
  "content": "歊蒸何处避，来入戴颙宅。逍遥脱单绞，放旷抛轻策。 ——皮日休 \n爬搔林下风，偃仰涧中石。 ——皮日休 \n残蝉烟外响，野鹤沙中迹。到此失烦襟，萧然揖禅伯。 ——陆龟蒙 \n藤悬叠霜蜕，桂倚支云锡。 ——陆龟蒙 \n清阴竖毛发，爽气舒筋脉。逐幽随竹书，选胜铺苮席。 ——皮日休 \n鱼跳上紫芡，蝶化缘青壁。 ——皮日休 \n心是玉莲徒，耳为金磬敌。吾宗昔高尚，志在羲皇易。 ——陆龟蒙 \n岂独断韦编，几将刓铁擿. ——陆龟蒙 \n天书既屡降，野抱难自适。一入承明庐，盱衡论今昔。 ——皮日休 \n流光不容寸，斯道甘枉尺。 ——皮日休 \n既起谢儒玄，亦翻商羽翼。封章帷幄遍，梦寐江湖白。 ——陆龟蒙 \n摆落函谷尘，高欹华阳帻。 ——陆龟蒙 \n诏去云无信，归来鹤相识。半病夺牛公，全慵捕鱼客。 ——皮日休 \n少微光一点，落此芒磔索。 ——皮日休 \n释子问池塘，门人废幽赜。堪悲东序宝，忽变西方籍。 ——陆龟蒙 \n不见步兵诗，空怀康乐屐。 ——陆龟蒙 \n高名不可效，胜境徒堪惜。墨沼转疏芜，玄斋逾阒寂。 ——皮日休 \n迟迟不可去，凉飔满杉柏。 ——皮日休 \n日下洲岛清，烟生苾刍碧。俱怀出尘想，共有吟诗癖。 ——陆龟蒙 \n终与净名游，还来雪山觅。 ——陆龟蒙",
  "dynasty": "唐代",
  "id": 42570,
  "name": "北禅院避暑联句",
  "poet": {
    "desc": "皮日休，字袭美，一字逸少，生于公元834至839年间，卒于公元902年以后。曾居住在鹿门山，自号鹿门子，又号间气布衣、醉吟先生。晚唐文学家、散文家，与陆龟蒙齐名，世称\"皮陆\"。今湖北天门人（《北梦琐言》），汉族。咸通八年（867）进士及第，在唐时历任苏州军事判官（《吴越备史》）、著作佐郎、太常博士、毗陵副使。后参加黄巢起义，或言“陷巢贼中”（《唐才子传》），任翰林学士，起义失败后不知所踪。诗文兼有奇朴二态，且多为同情民间疾苦之作。《新唐书·艺文志》录有《皮日休集》、《皮子》、《皮氏鹿门家钞》多部。",
    "id": 604,
    "image": "https://raw.githubusercontent.com/hujiaweibujidao/poetry/master/image/image_604.jpg",
    "name": "皮日休",
    "star": 0
  },
  "star": 1,
  "tags": []
}