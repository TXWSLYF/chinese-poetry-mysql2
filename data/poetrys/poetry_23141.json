{
  "content": "海内时无事，江南岁有秋。生民皆乐业，地主尽贤侯。 \n郊静销戎马，城高逼斗牛。平河七百里，沃壤二三州。 \n坐有湖山趣，行无风浪忧。食宁妨解缆，寝不废乘流。 \n泉石谙天竺，烟霞识虎丘。馀芳认兰泽，遗咏思蘋洲。 \n菡萏红涂粉，菰蒲绿泼油。鳞差渔户舍，绮错稻田沟。 \n紫洞藏仙窟，玄泉贮怪湫。精神昂老鹤，姿彩媚潜虬。 \n静阅天工妙，闲窥物状幽。投竿出比目，掷果下猕猴。 \n味苦莲心小，浆甜蔗节稠。橘苞从自结，藕孔是谁锼。 \n逐日移潮信，随风变棹讴。递夫交烈火，候吏次鸣驺。 \n梵塔形疑踊，阊门势欲浮。客迎携酒榼，僧待置茶瓯。 \n小宴闲谈笑，初筵雅献酬。稍催朱蜡炬，徐动碧牙筹。 \n圆醆飞莲子，长裾曳石榴。柘枝随画鼓，调笑从香球。 \n幕飏云飘槛，帘褰月露钩。舞繁红袖凝，歌切翠眉愁。 \n弦管宁容歇，杯盘未许收。良辰宜酩酊，卒岁好优游。 \n鲙缕鲜仍细，莼丝滑且柔。饱餐为日计，稳睡是身谋。 \n名愧空虚得，官知止足休。自嫌犹屑屑，众笑大悠悠。 \n物表疏形役，人寰足悔尤。蛾须远灯烛，兔勿近罝罘。 \n幻世春来梦，浮生水上沤。百忧中莫入，一醉外何求。 \n未死痴王湛，无儿老邓攸。蜀琴安膝上，周易在床头。 \n去去无程客，行行不系舟。劳君频问讯，劝我少淹留。 \n云雨多分散，关山苦阻修。一吟江月别，七见日星周。 \n珠玉传新什，鹓鸾念故俦。悬旌心宛转，束楚意绸缪。 \n驿舫妆青雀，官槽秣紫骝。镜湖期远泛，禹穴约冥搜。 \n预扫题诗壁，先开望海楼。饮思亲履舄，宿忆并衾裯. \n志气吾衰也，风情子在不。应须相见后，别作一家游。",
  "dynasty": "唐代",
  "id": 23141,
  "name": "想东游五十韵",
  "poet": {
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。",
    "id": 665,
    "image": "https://raw.githubusercontent.com/hujiaweibujidao/poetry/master/image/image_665.jpg",
    "name": "白居易",
    "star": 0
  },
  "star": 1,
  "tags": []
}