{
  "content": "九日明朝是。问宜轩何事，今朝众宾交至。长记每年八月八，曾庆饮仙出世。直推到、于今何意。要待千崖秋气爽，向东篱、试探花开未。挝急鼓，舞长袂。 \n主人臭味花相似。笑争春、红紫低昂，转头扫地。独占西风摇落候，旋屑黄金点缀。做得个、秋花元帅。旧说东阳流菊水，饮之者、寿过百余岁。泛此酒，劝公醉。",
  "dynasty": "宋代",
  "id": 61278,
  "name": "贺新郎（寿张宜轩）",
  "poet": {
    "desc": "冯取洽，字熙之，号双溪翁，延平（今福建南平）人。生卒年均不详，约宋理淳佑初前后在世。工词，常与黄升唱和。《花庵词选》中录他的词五首。",
    "id": 1742,
    "name": "冯取洽",
    "star": 0
  },
  "star": 1,
  "tags": []
}