{
  "content": "白老忘机客，牛公济世贤。鸥栖心恋水，鹏举翅摩天。 \n累就优闲秩，连操造化权。贫司甚萧洒，荣路自喧阗。 \n望苑三千日，台阶十五年。是人皆弃忘，何物不陶甄。 \n篮舆游嵩岭，油幢镇海壖。竹篙撑钓艇，金甲拥楼船。 \n雪夜寻僧舍，春朝列妓筵。长斋俨香火，密宴簇花钿。 \n自觉闲胜闹，遥知醉笑禅。是非分未定，会合杳无缘。 \n我正思扬府，君应望洛川。西来风袅袅，南去雁连连。 \n日落龙门外，潮生瓜步前。秋同一时尽，月共两乡圆。 \n旧眷交欢在，新文气调全。惭无白雪曲，难答碧云篇。 \n金谷诗谁赏，芜城赋众传。珠应哂鱼目，铅未伏龙泉。 \n远讯惊魔物，深情寄酒钱。霜纨一百匹，玉柱十三弦。 \n楚醴来尊里，秦声送耳边。何时红烛下，相对一陶然。",
  "dynasty": "唐代",
  "id": 23597,
  "name": "奉酬淮南牛相公思黯见寄二十四韵（每对双关分叙两意）",
  "poet": {
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。",
    "id": 665,
    "image": "https://raw.githubusercontent.com/hujiaweibujidao/poetry/master/image/image_665.jpg",
    "name": "白居易",
    "star": 0
  },
  "star": 2,
  "tags": []
}