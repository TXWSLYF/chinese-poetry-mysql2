{
  "content": "匡庐久别离，积翠杳天涯。静室曾图峭，幽亭复创奇。 \n典衣酬土价，择日运工时。信手成重叠，随心作蔽亏。 \n根盘惊院窄，顶耸讶檐卑。镇地那言重，当轩未厌危。 \n巨灵何忍擘，秦政肯轻移。晚觉莎烟触，寒闻竹籁吹。 \n蓝灰澄古色，泥水合凝滋。引看僧来数，牵吟客散迟。 \n九华浑仿佛，五老颇参差。蛛网藤萝挂，春霖瀑布垂。 \n加添双石笋，映带小莲池。旧说雷居士，曾闻远大师。 \n红霞中结社，白壁上题诗。顾此诚徒尔，劳心是妄为。 \n经营惭培塿，赏玩愧童儿。会入千峰去，闲踪任属谁。",
  "dynasty": "唐代",
  "id": 45032,
  "name": "假山",
  "poet": {
    "desc": "齐己（863年—937年）出家前俗名胡德生，晚年自号衡岳沙门，湖南长沙宁乡县祖塔乡人，唐朝晚期著名诗僧。",
    "id": 2,
    "image": "https://raw.githubusercontent.com/hujiaweibujidao/poetry/master/image/image_2.jpg",
    "name": "齐己",
    "star": 0
  },
  "star": 1,
  "tags": []
}