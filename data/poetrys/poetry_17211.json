{
  "content": "昔住邯郸年尚少，只是娇羞弄花鸟。青楼碧纱大道边， \n绿杨日暮风袅袅。婵娟玉貌二八馀，自怜颜色花不如。 \n丽质全胜秦氏女，藁砧宁用专城居。岁去年来年渐长， \n青春红粉全堪赏。玉楼珠箔但闲居，南陌东城讵来往。 \n韶光日日看渐迟。摽梅既落行有时。宁知燕赵娉婷子， \n翻嫁幽并游侠儿。年年结束青丝骑，出门一去何时至。 \n秋月空悬翡翠帘，春帏懒卧鸳鸯被。沙塞经时不寄书， \n深闺愁独意何如。花前拭泪情无限，月下调琴恨有馀。 \n离别苦多相见少，洞房愁梦何由晓。闲看双燕泪霏霏， \n静对空床魂悄悄。镜里红颜不自禁，陌头香骑动春心。 \n为问佳期早晚是，人人总解有黄金。",
  "dynasty": "唐代",
  "id": 17211,
  "name": "薄命篇（一作妾薄命篇）",
  "poet": {
    "desc": "权德舆，唐代文学家。字载之。天水略阳（今甘肃秦安）人。后徙润州丹徒（今江苏镇江）。德宗时，召为太常博士，改左补阙，迁起居舍人、知制诰，进中书舍人。宪宗时，拜礼部尚书、同中书门下平章事，后徙刑部尚书，复以检校吏部尚书出为山南西道节度使。卒谥文，后人称为权文公。",
    "id": 603,
    "image": "https://raw.githubusercontent.com/hujiaweibujidao/poetry/master/image/image_603.jpg",
    "name": "权德舆",
    "star": 0
  },
  "star": 2,
  "tags": []
}