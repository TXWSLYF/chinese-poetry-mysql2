{
  "content": "松篁交加午阴黑，别是江南烟霭国。顽云猛雨更相欺， \n声似虓号色如墨。茅茨裛烂檐生衣，夜夜化为萤火飞。 \n萤飞渐多屋渐薄，一注愁霖当面落。愁霖愁霖尔何错， \n灭顶于余奚所作。既不能赋似陈思王，又不能诗似谢康乐。 \n昔年尝过杜子美，亦得高歌破印纸。惯曾掀搅大笔多， \n为我才情也如此。高揖愁霖词未已，披文忽自皮夫子。 \n哀弦怨柱合为吟，cL我穷栖蓬藋里。初悲湿翼何由起， \n末欲笺天叩天耳。其如玉女正投壶，笑电霏霏作天喜。 \n我本曾无一棱田，平生啸傲空渔船。有时赤脚弄明月， \n踏破五湖光底天。去岁王师东下急，输兵粟尽民相泣。 \n伊予不战不耕人，敢怨烝黎无糁粒。不然受性圆如规， \n千姿万态分毫厘。唾壶虎子尽能执，舐痔折枝无所辞。 \n有头强方心强直，撑拄颓风不量力。自爱垂名野史中， \n宁论抱困荒城侧。唯君浩叹非庸人，分衣辍饮来相亲。 \n横眠木榻忘华荐，对食露葵轻八珍。欲穷玄，凤未白。 \n欲怀仙，鲸尚隔。不如驱入醉乡中，只恐醉乡田地窄。",
  "dynasty": "唐代",
  "id": 34089,
  "name": "奉酬袭美苦雨见寄",
  "poet": {
    "desc": "陆龟蒙（？～公元881年），唐代农学家、文学家，字鲁望，别号天随子、江湖散人、甫里先生，江苏吴县人。曾任湖州、苏州刺史幕僚，后隐居松江甫里，编著有《甫里先生文集》等。 他的小品文主要收在《笠泽丛书》中，现实针对性强，议论也颇精切，如《野庙碑》、《记稻鼠》等。陆龟蒙与皮日休交友，世称“皮陆”，诗以写景咏物为多。",
    "id": 335,
    "image": "https://raw.githubusercontent.com/hujiaweibujidao/poetry/master/image/image_335.jpg",
    "name": "陆龟蒙",
    "star": 0
  },
  "star": 1,
  "tags": []
}