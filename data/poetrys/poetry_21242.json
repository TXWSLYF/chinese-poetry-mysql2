{
  "content": "商山阳城驿，中有叹者谁。云是元监察，江陵谪去时。 \n忽见此驿名，良久涕欲垂。何故阳道州，名姓同于斯。 \n怜君一寸心，宠辱誓不移。疾恶若巷伯，好贤如缁衣。 \n沉吟不能去，意者欲改为。改为避贤驿，大署于门楣。 \n荆人爱羊祜，户曹改为辞。一字不忍道，况兼姓呼之。 \n因题八百言，言直文甚奇。诗成寄与我，锵若金和丝。 \n上言阳公行，友悌无等夷。骨肉同衾裯，至死不相离。 \n次言阳公迹，夏邑始栖迟。乡人化其风，少长皆孝慈。 \n次言阳公道，终日对酒卮。兄弟笑相顾，醉貌红怡怡。 \n次言阳公节，謇謇居谏司。誓心除国蠹，决死犯天威。 \n终言阳公命，左迁天一涯。道州炎瘴地，身不得生归。 \n一一皆实录，事事无孑遗。凡是为善者，闻之恻然悲。 \n道州既已矣，往者不可追。何世无其人，来者亦可思。 \n愿以君子文，告彼大乐师。附于雅歌末，奏之白玉墀。 \n天子闻此章，教化如法施。直谏从如流，佞臣恶如疵。 \n宰相闻此章，政柄端正持。进贤不知倦，去邪勿复疑。 \n宪臣闻此章，不敢怀依违。谏官闻此章，不忍纵诡随。 \n然后告史氏，旧史有前规。若作阳公传，欲令后世知。 \n不劳叙世家，不用费文辞。但于国史上，全录元稹诗。",
  "dynasty": "唐代",
  "id": 21242,
  "name": "和答诗十首。和阳城驿",
  "poet": {
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。",
    "id": 665,
    "image": "https://raw.githubusercontent.com/hujiaweibujidao/poetry/master/image/image_665.jpg",
    "name": "白居易",
    "star": 0
  },
  "star": 1,
  "tags": []
}