{
  "content": "闻君访远山，跻险造幽绝。眇然青云境，观奇弥年月。 \n登岭亦溯溪，孤舟事沿越。崿嶂传彩翠，崖磴互欹缺。 \n石林上攒丛，金涧下明灭。扪壁窥丹井，梯苔瞰乳穴。 \n忽枉岩中赠，对玩未尝辍。殷勤独往事，委曲炼药说。 \n邀余名山期，从尔泛海澨。岁晏秉宿心，斯言非徒设。",
  "dynasty": "唐代",
  "id": 3679,
  "name": "答宋十一崖口五渡见赠",
  "poet": {
    "id": 0,
    "name": "李適",
    "star": 0
  },
  "star": 1,
  "tags": []
}