{
  "content": "其一 \n\n板荡凄凉忍再闻？烟峦如赭水如焚。\n白沙堤下唐时草，鄂国坟边宋代云。\n树上黄鹂今作友，枝头杜宇昔为君。\n昆明劫后钟声在，依恋湖山报夕曛。\n\n其二\n\n潋艳西湖水一方，吴根越角两茫茫。\n孤山鹤云花如雪，葛岭鹃啼月似霜。\n油壁轻车来北里，梨园小部奏西厢。\n而今纵会空王法，知是前尘也断肠。\n\n其三\n\n方袍潇洒角巾偏，才上红楼又画船。\n修竹便娟调鹤地，春风蕴籍养花天。\n蝶过柳苑迎丹粉，莺坐桃堤侯管弦。\n不是承平好时节，湖山容易著神仙。\n\n其四\n\n冷泉净寺可怜生，雨血风毛作队行。\n罗刹江边人饲虎，女儿山下鬼啼莺。\n漏穿夕塔烟烽影，飘撇晨钟鼓角声。\n夜雨滴残舟淅沥，不须噩梦也心惊。\n\n其五\n\n建业余杭古帝丘，六朝南渡尽风流。\n白公妓可如安石，苏小湖应并莫愁。\n戎马南来皆故国，江山北望总神州。\n行都宫阙荒烟里，禾黍从残似石头。\n\n其六\n\n冬青树老六陵秋，恸哭遗民总白头。\n南渡衣冠非故国，西湖烟水是清流。\n早时朔漠翎弹怨，他日居庸宇唤休。\n苦恨嬉春铁崖叟，锦兜诗报百年愁。\n\n",
  "dynasty": "清代",
  "id": 69244,
  "name": "西湖杂感（六首）",
  "poet": {
    "desc": "钱谦益（1582—1664），字受之，号牧斋，晚号蒙叟，东涧老人。学者称虞山先生。清初诗坛的盟主之一。常熟人。明史说他“至启、祯时，准北宋之矩矱” 明万历三十八年（1610）一甲三名进士，他是东林党的领袖之一，官至礼部侍郎，因与温体仁争权失败而被革职。在明末他作为东林党首领，已颇具影响。马士英、阮大铖在南京拥立福王，钱谦益依附之，为礼部尚书。后降清，仍为礼部侍郎。",
    "id": 426,
    "image": "https://raw.githubusercontent.com/hujiaweibujidao/poetry/master/image/image_426.jpg",
    "name": "钱谦益",
    "star": 0
  },
  "star": 4,
  "tags": []
}