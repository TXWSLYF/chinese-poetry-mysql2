{
  "content": "大雅何寥阔，斯人尚典刑。交期余潦倒，材力尔精灵。 \n二子声同日，诸生困一经。文章开穾奥，迁擢润朝廷。 \n旧好何由展，新诗更忆听。别来头并白，相见眼终青。 \n伊昔贫皆甚，同忧心不宁。栖遑分半菽，浩荡逐流萍。 \n俗态犹猜忌，妖氛忽杳冥。独惭投汉阁，俱议哭秦庭。 \n还蜀只无补，囚梁亦固扃。华夷相混合，宇宙一膻腥。 \n帝力收三统，天威总四溟。旧都俄望幸，清庙肃惟馨。 \n杂种虽高垒，长驱甚建瓴。焚香淑景殿，涨水望云亭。 \n法驾初还日，群公若会星。宫臣仍点染，柱史正零丁。 \n官忝趋栖凤，朝回叹聚萤。唤人看騕褭，不嫁惜娉婷。 \n掘剑知埋狱，提刀见发硎。侏儒应共饱，渔父忌偏醒。 \n旅泊穷清渭，长吟望浊泾。羽书还似急，烽火未全停。 \n师老资残寇，戎生及近坰.忠臣辞愤激，烈士涕飘零。 \n上将盈边鄙，元勋溢鼎铭。仰思调玉烛，谁定握青萍。 \n陇俗轻鹦鹉，原情类鶺鴒.秋风动关塞，高卧想仪形。",
  "dynasty": "唐代",
  "id": 10923,
  "name": "秦州见敕目薛三璩授司议郎毕四曜除监察与二…凡三十韵",
  "poet": {
    "desc": "杜甫（712－770），字子美，自号少陵野老，世称“杜工部”、“杜少陵”等，汉族，河南府巩县（今河南省巩义市）人，唐代伟大的现实主义诗人，杜甫被世人尊为“诗圣”，其诗被称为“诗史”。杜甫与李白合称“李杜”，为了跟另外两位诗人李商隐与杜牧即“小李杜”区别开来，杜甫与李白又合称“大李杜”。他忧国忧民，人格高尚，他的约1400余首诗被保留了下来，诗艺精湛，在中国古典诗歌中备受推崇，影响深远。759-766年间曾居成都，后世有杜甫草堂纪念。",
    "id": 474,
    "image": "https://raw.githubusercontent.com/hujiaweibujidao/poetry/master/image/image_474.jpg",
    "name": "杜甫",
    "star": 0
  },
  "star": 3,
  "tags": []
}