{
  "content": "鸳鸯于飞，肃肃其羽。朝游高原，夕宿兰渚。\n邕邕和鸣，顾眄俦侣。俛仰慷慨，优游容与。 \n\n鸳鸯于飞，啸侣命俦。朝游高原，夕宿中洲。\n交颈振翼，容与清流。咀嚼兰蕙，俛仰优游。\n\n泳彼长川，言息其浒。陟彼高冈，言刈其楚。\n嗟我征迈，独行踽踽。仰彼凯风，涕泣如雨。\n\n泳彼长川，言息其沚。陟彼高冈，言刈其杞。\n嗟我独征，靡瞻靡恃。仰彼凯风，载坐载起。\n\n穆穆惠风，扇彼轻尘。奕奕素波，转此游鳞。\n伊我之劳，有怀遐人。寤言永思，寔钟所亲。\n\n所亲安在，舍我远迈。弃此荪芷，袭彼萧艾。\n虽曰幽深，岂无颠沛。言念君子，不遐有害。\n\n人生寿促，天地长久。百年之期，孰云其寿。\n思欲登仙，以济不朽。缆辔踟蹰，仰顾我友。\n\n我友焉之，隔兹山梁。谁谓河广，一苇可航。\n徒恨永离，逝彼路长。瞻仰弗及，徙倚彷徨。\n\n良马既闲，丽服有晖。左揽繁弱，右接忘归。\n风驰电逝，蹑景追飞。凌厉中原，顾盻生姿。\n\n携我好仇，载我轻车。南凌长阜，北厉清渠。\n仰落惊鸿，俯引渊鱼。盘于游田，其乐只且。\n\n凌高远盻，俯仰咨嗟。怨彼幽絷，室迩路遐。\n虽有好音，谁与清歌。虽有姝颜，谁与发华。\n仰讯高云，俯托轻波。乘流远遁，抱恨山阿。\n\n轻车迅迈，息彼长林。春木载荣，布叶垂阴。\n习习谷风，吹我素琴。交交黄鸟，顾俦弄音。\n感悟驰情，思我所钦。心之忧矣，永啸长吟。\n\n浩浩洪流，带我邦畿。萋萋绿林，奋荣扬晖。\n鱼龙瀺灂，山鸟羣飞。驾言出游，日夕忘归。\n思我良朋，如渴如饥。愿言不获，怆矣其悲。\n\n息徒兰圃，秣马华山。流磻平皋，垂纶长川。\n目送归鸿，手挥五弦。俯仰自得，游心太玄。\n嘉彼钓叟，得鱼忘筌。郢人逝矣，谁与尽言。\n\n",
  "dynasty": "魏晋",
  "id": 48023,
  "name": "赠秀才入军",
  "poet": {
    "desc": "嵇康（224－263，一说223－262），字叔夜，汉族，三国时期魏国谯郡铚县（今安徽省宿州市西）人。著名思想家、音乐家、文学家。正始末年与阮籍等竹林名士共倡玄学新风，主张“越名教而任自然”、“审贵贱而通物情”，为“竹林七贤”的精神领袖。曾娶曹操曾孙女，官曹魏中散大夫，世称嵇中散。后因得罪钟会，为其构陷，而被司马昭处死。",
    "id": 382,
    "image": "https://raw.githubusercontent.com/hujiaweibujidao/poetry/master/image/image_382.jpg",
    "name": "嵇康",
    "star": 0
  },
  "star": 27,
  "tags": []
}