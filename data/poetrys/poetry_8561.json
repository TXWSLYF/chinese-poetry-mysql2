{
  "content": "高贤侍天陛，迹显心独幽。朱轩骛关右，池馆在东周。 \n缭绕接都城，氤氲望嵩丘。群公尽词客，方驾永日游。 \n朝旦气候佳，逍遥写烦忧。绿林蔼已布，华沼澹不流。 \n没露摘幽草，涉烟玩轻舟。圆荷既出水，广厦可淹留。 \n放神遗所拘，觥罚屡见酬。乐燕良未极，安知有沉浮。 \n醉罢各云散，何当复相求。",
  "dynasty": "唐代",
  "id": 8561,
  "name": "贾常侍林亭燕集",
  "poet": {
    "desc": "韦应物（737～792），中国唐代诗人。汉族，长安(今陕西西安)人。今传有10卷本《韦江州集》、两卷本《韦苏州诗集》、10卷本《韦苏州集》。散文仅存一篇。因出任过苏州刺史，世称“韦苏州”。诗风恬淡高远，以善于写景和描写隐逸生活著称。",
    "id": 564,
    "image": "https://raw.githubusercontent.com/hujiaweibujidao/poetry/master/image/image_564.jpg",
    "name": "韦应物",
    "star": 0
  },
  "star": 1,
  "tags": []
}