{
  "content": "大匠无弃材，寻尺各有施。况当营都邑，杞梓用不疑。 \n张侯嵩高来，面有熊豹姿。开口论利害，剑锋白差差。 \n恨无一尺捶，为国苔羌夷。诣阙三上书，臣非黄冠师。 \n臣有胆与气，不忍死茅茨。又不媚笑语，不能伴儿嬉。 \n乃著道士服，众人莫臣知。臣有平贼策，狂童不难治。 \n其言简且要，陛下幸听之。天空日月高，下照理不遗。 \n或是章奏繁，裁择未及斯。宁当不俟报，归袖风披披。 \n答我事不尔，吾亲属吾思。昨宵梦倚门，手取连环持。 \n今日有书至，又言归何时。霜天熟柿栗，收拾不可迟。 \n岭北梁可构，寒鱼下清伊。既非公家用，且复还其私。 \n从容进退间，无一不合宜。时有利不利，虽贤欲奚为。 \n但当励前操，富贵非公谁。",
  "dynasty": "唐代",
  "id": 17968,
  "name": "送张道士",
  "poet": {
    "desc": "韩愈（768～824）字退之，唐代文学家、哲学家、思想家，河阳（今河南省焦作孟州市）人，汉族。祖籍河北昌黎，世称韩昌黎。晚年任吏部侍郎，又称韩吏部。谥号“文”，又称韩文公。他与柳宗元同为唐代古文运动的倡导者，主张学习先秦两汉的散文语言，破骈为散，扩大文言文的表达功能。宋代苏轼称他“文起八代之衰”，明人推他为唐宋八大家之首，与柳宗元并称“韩柳”，有“文章巨公”和“百代文宗”之名，作品都收在《昌黎先生集》里。韩愈在思想上是中国“道统”观念的确立者，是尊儒反佛的里程碑式人物。",
    "id": 682,
    "image": "https://raw.githubusercontent.com/hujiaweibujidao/poetry/master/image/image_682.jpg",
    "name": "韩愈",
    "star": 0
  },
  "star": 1,
  "tags": []
}