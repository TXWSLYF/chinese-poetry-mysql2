{
  "content": "驯犀驯犀通天犀，躯貌骇人角骇鸡。海蛮闻有明天子， \n驱犀乘传来万里。一朝得谒大明宫，欢呼拜舞自论功。 \n五年驯养始堪献，六译语言方得通。上嘉人兽俱来远， \n蛮馆四方犀入苑。秣以瑶刍锁以金，故乡迢递君门深。 \n海鸟不知钟鼓乐，池鱼空结江湖心。驯犀生处南方热， \n秋无白露冬无雪。一入上林三四年，又逢今岁苦寒月。 \n饮冰卧霰苦蜷跼，角骨冻伤鳞甲蹜。驯犀死，蛮儿啼， \n向阙再拜颜色低。奏乞生归本国去，恐身冻死似驯犀。 \n君不见建中初，驯象生还放林邑。君不见贞元末， \n驯犀冻死蛮儿泣。所嗟建中异贞元，象生犀死何足言。",
  "dynasty": "唐代",
  "id": 21271,
  "name": "驯犀－感为政之难终也",
  "poet": {
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。",
    "id": 665,
    "image": "https://raw.githubusercontent.com/hujiaweibujidao/poetry/master/image/image_665.jpg",
    "name": "白居易",
    "star": 0
  },
  "star": 1,
  "tags": []
}