{
  "content": "孟生江海士，古貌又古心。尝读古人书，谓言古犹今。 \n作诗三百首，窅默咸池音。骑驴到京国，欲和熏风琴。 \n岂识天子居，九重郁沈沈。一门百夫守，无籍不可寻。 \n晶光荡相射，旗戟翩以森。迁延乍却走，惊怪靡自任。 \n举头看白日，泣涕下沾襟。朅来游公卿，莫肯低华簪。 \n谅非轩冕族，应对多差参。萍蓬风波急，桑榆日月侵。 \n奈何从进士，此路转岖嶔。异质忌处群，孤芳难寄林。 \n谁怜松桂性，竞爱桃李阴。朝悲辞树叶，夕感归巢禽。 \n顾我多慷慨，穷檐时见临。清宵静相对，发白聆苦吟。 \n采兰起幽念，眇然望东南。秦吴修且阻，两地无数金。 \n我论徐方牧，好古天下钦。竹实凤所食，德馨神所歆。 \n求观众丘小，必上泰山岑。求观众流细，必泛沧溟深。 \n子其听我言，可以当所箴。既获则思返，无为久滞淫。 \n卞和试三献，期子在秋砧。",
  "dynasty": "唐代",
  "id": 17738,
  "name": "孟生诗（孟郊下第，送之谒徐州张建封也）",
  "poet": {
    "desc": "韩愈（768～824）字退之，唐代文学家、哲学家、思想家，河阳（今河南省焦作孟州市）人，汉族。祖籍河北昌黎，世称韩昌黎。晚年任吏部侍郎，又称韩吏部。谥号“文”，又称韩文公。他与柳宗元同为唐代古文运动的倡导者，主张学习先秦两汉的散文语言，破骈为散，扩大文言文的表达功能。宋代苏轼称他“文起八代之衰”，明人推他为唐宋八大家之首，与柳宗元并称“韩柳”，有“文章巨公”和“百代文宗”之名，作品都收在《昌黎先生集》里。韩愈在思想上是中国“道统”观念的确立者，是尊儒反佛的里程碑式人物。",
    "id": 682,
    "image": "https://raw.githubusercontent.com/hujiaweibujidao/poetry/master/image/image_682.jpg",
    "name": "韩愈",
    "star": 0
  },
  "star": 1,
  "tags": []
}