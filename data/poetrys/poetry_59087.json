{
  "content": "登眺，因次来韵，代书奉酬 \n城畔芙蓉，爱吹晴映水，光照园庐。清霜乍凋岸柳，风景偏殊。登楼念远，望越山、青补林疏。人正在，秋风亭上，高情远解知无。 \n江南久无豪气，看规恢意概，当代谁如。乾坤尽归妙用，何处非予。骑鲸浪海，更那须、采菊思鲈。应会得，文章事业，从来不在诗书。",
  "dynasty": "宋代",
  "id": 59087,
  "name": "汉宫春",
  "poet": {
    "id": 0,
    "name": "张鎡",
    "star": 0
  },
  "star": 1,
  "tags": []
}