{
  "content": "春暮黄莺下砌前，水精帘影露珠悬，绮霞低映晚晴天¤ \n弱柳万条垂翠带，残红满地碎香钿，蕙风飘荡散轻烟。 \n花榭香红烟景迷，满庭芳草绿萋萋，金铺闲掩绣帘低¤ \n紫燕一双娇语碎，翠屏十二晚峰齐，梦魂消散醉空闺。 \n晚起红房醉欲消，绿鬟云散袅金翘，雪香花语不胜娇¤ \n好是向人柔弱处，玉纤时急绣裙腰，春心牵惹转无憀. \n一只横钗坠髻丛，静眠珍簟起来慵，绣罗红嫩抹苏胸¤ \n羞敛细蛾魂暗断，困迷无语思犹浓，小屏香霭碧山重。 \n云薄罗裙绶带长，满身新裛瑞龙香，翠钿斜映艳梅妆¤ \n佯不觑人空婉约，笑和娇语太猖狂，忍教牵恨暗形相。 \n碧玉冠轻袅燕钗，捧心无语步香阶，缓移弓底绣罗鞋¤ \n暗想欢娱何计好，岂堪期约有时乖，日高深院正忘怀。 \n半醉凝情卧绣茵，睡容无力卸罗裙，玉笼鹦鹉厌听闻¤ \n慵整落钗金翡翠，象梳欹鬓月生云，锦屏绡幌麝烟薰。",
  "dynasty": "唐代",
  "id": 47296,
  "name": "浣溪沙",
  "poet": {
    "desc": "[约公元九四七年前后在世]字不详，蜀人。生卒年均不详，约后晋高祖天福中前后在世。曾为后蜀秘书监。熙震善为词，今存二十九首，（见《唐五代词》）辞多华丽。",
    "id": 309,
    "name": "毛熙震",
    "star": 0
  },
  "star": 2,
  "tags": []
}