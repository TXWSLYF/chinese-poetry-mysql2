{
  "content": "白云封断仙岩路，重重洞深窈。翠竹笼烟，苍崖溅瀑，古木阴森回抱。坛空不老。锁一片莓苔，几丝莎草。试把桃源，较量风景是谁好。\n乘鸾人去已久，只今惟有，鹤飞猿啸。树拥香幢，泉敲玉佩，疑是群仙重到。尘氛可笑。久志慕丹台，梦思蓬岛。愿挹英游，细参梨与枣。",
  "dynasty": "宋代",
  "id": 67149,
  "name": "齐天乐",
  "poet": {
    "desc": "朱涣，男，字济仲，永福人。曾得孝宗乾道二年（一一六六）进士。其作品有《齐天乐》、《百岁令》等。",
    "id": 2353,
    "name": "朱涣",
    "star": 0
  },
  "star": 1,
  "tags": []
}