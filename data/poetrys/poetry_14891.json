{
  "content": "委绶来名山，观奇恣所停。山中若有闻，言此不死庭。 \n遂逢五老人，一谓西岳灵。或闻樵人语，飞去入昴星。 \n授我出云路，苍然凌石屏。视之有文字，乃古黄庭经。 \n左右长松列，动摇风露零。上蟠千年枝，阴虬负青冥。 \n下结九秋霰，流膏为茯苓。取之砂石间，异若龟鹤形。 \n况闻秦宫女，华发变已青。有如上帝心，与我千万龄。 \n始疑有仙骨，炼魂可永宁。何事逐豪游，饮啄以膻腥。 \n神物亦自閟，风雷护此扃。欲传山中宝，回策忽已暝。 \n乃悲世上人，求醒终不醒。",
  "dynasty": "唐代",
  "id": 14891,
  "name": "罢秩后入华山采茯苓逢道者",
  "poet": {
    "desc": "李益(约750—约830)， 唐代诗人，字君虞，祖籍凉州姑臧（今甘肃武威市凉州区），后迁河南郑州。大历四年(769)进士，初任郑县尉，久不得升迁，建中四年(783)登书判拔萃科。因仕途失意，后弃官在燕赵一带漫游。以边塞诗作名世，擅长绝句，尤其工于七绝。",
    "id": 484,
    "image": "https://raw.githubusercontent.com/hujiaweibujidao/poetry/master/image/image_484.jpg",
    "name": "李益",
    "star": 0
  },
  "star": 2,
  "tags": []
}