{
  "content": "一钵事南宗，僧仪称病容。曹溪花里别，萧寺竹前逢。 \n烛影深寒殿，经声彻曙钟。欲斋檐睡鸽，初定壁吟蛩。 \n诗继休遗韵，书传永逸踪。艺多人誉洽，机绝道情浓。 \n汲涧瓶沈藻，眠阶锡挂松。云鸣新放鹤，池卧旧降龙。 \n露茗山厨焙，霜粳野碓舂。梵文明处译，禅衲暖时缝。 \n层塔题应遍，飞轩步不慵。绣梁交薜荔，画井倒芙蓉。 \n翠户垂旗网，朱窗列剑锋。寒风金磬远，晴雪玉楼重。 \n妙理三乘达，清才万象供。山高横睥睨，滩浅聚艨艟。 \n微雾苍平楚，残晖淡远峰。林疏霜摵摵，波静月溶溶。 \n剑出因雷焕，琴全遇蔡邕。西方知有社，支许合相从。",
  "dynasty": "唐代",
  "id": 28493,
  "name": "冬日宣城开元寺赠元孚上人",
  "poet": {
    "desc": "许浑，晚唐最具影响力的诗人之一，七五律尤佳，后人拟之与诗圣杜甫齐名，更有“许浑千首诗，杜甫一生愁”之语。",
    "id": 267,
    "image": "https://raw.githubusercontent.com/hujiaweibujidao/poetry/master/image/image_267.jpg",
    "name": "许浑",
    "star": 0
  },
  "star": 1,
  "tags": []
}