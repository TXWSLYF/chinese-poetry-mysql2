{
  "content": "去年春似今年春，依旧野花愁杀人。犍为县里古城上， \n开是好花飞是尘。戏蝶狂蜂相往返，一枝花上声千万。 \n时节先从暖处开，北枝未发南枝晚。江城太守须髯苍， \n忽然置酒开华堂。歌儿舞女亦随后，暂醉始知天地长。 \n顷年曾作东周掾，同舍寻春屡开宴。斗门亭上柳如丝， \n洛水桥边月如练。洛阳风俗不禁街，骑马夜归香满怀。 \n坐客争吟云碧句，美人醉赠珊瑚钗。日往月来何草草， \n今年又校三年老。槽中骏马不能骑，惆怅落花开满道。 \n为报时人知不知，看花对酒定无疑。君看野外孤坟下， \n石羊石马是谁家？",
  "dynasty": "唐代",
  "id": 29622,
  "name": "醉春风",
  "poet": {
    "desc": "薛逢，字陶臣，蒲洲河东（今山西永济县）人，会昌元年（公元八四一）进士。历侍御史、尚书郎。因恃才傲物，议论激切，屡忤权贵，故仕途颇不得意。《全唐诗》收录其诗一卷。《旧唐书》卷一九零，《新唐书》卷二零三皆有传。",
    "id": 524,
    "image": "https://raw.githubusercontent.com/hujiaweibujidao/poetry/master/image/image_524.jpg",
    "name": "薛逢",
    "star": 0
  },
  "star": 1,
  "tags": []
}