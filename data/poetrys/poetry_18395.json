{
  "content": "楚乡祝融分，炎火常为虞。是时直突烟，发自晨炊徒。 \n盲风扇其威，白昼曛阳乌。操绠不暇汲，循墙还避逾。 \n怒如列缺光，迅与芬轮俱。联延掩四远，赫奕成洪炉。 \n汹疑云涛翻，飒若鬼神趋。当前迎焮赩，是物同膏腴。 \n金乌入梵天，赤龙游玄都。腾烟透窗户，飞焰生栾栌。 \n火山摧半空，星雨洒中衢。瑶坛被髹漆，宝树攒珊瑚。 \n光县与琴焦，旗亭无酒濡。市人委百货，邑令遗双凫。 \n馀势下隈隩，长熛烘舳舻。吹焚照水府，炙浪愁天吴。 \n灾罢云日晚，心惊视听殊。高灰辨廪庾，黑土连闉闍. \n众烬合星罗，游氛铄人肤。厚地藏宿热，遥林呈骤枯。 \n火德资生人，庸可一日无。御之失其道，敲石弥天隅。 \n晋库走龙剑，吴宫伤燕雏。五行有沴气，先哲垂訏谟。 \n宋郑同日起，时当贤大夫。无苛自可乐，弭患非所图。 \n贤守恤人瘼，临烟驻骊驹。吊场色惨忸，颜失词劬愉。 \n下令蠲里布，指期轻市租。閈垣适未立，苫盖自相娱。 \n山木行剪伐，江泥宜墐途。邑臣不必曾，何用征越巫。",
  "dynasty": "唐代",
  "id": 18395,
  "name": "武陵观火诗",
  "poet": {
    "desc": "刘禹锡（772－842），字梦得，汉族，中国唐朝彭城（今徐州）人，祖籍洛阳，唐朝文学家，哲学家，自称是汉中山靖王后裔，曾任监察御史，是王叔文政治改革集团的一员。唐代中晚期著名诗人，有“诗豪”之称。他的家庭是一个世代以儒学相传的书香门第。政治上主张革新，是王叔文派政治革新活动的中心人物之一。后来永贞革新失败被贬为朗州司马（今湖南常德）。据湖南常德历史学家、收藏家周新国先生考证刘禹锡被贬为朗州司马其间写了著名的“汉寿城春望”。",
    "id": 197,
    "image": "https://raw.githubusercontent.com/hujiaweibujidao/poetry/master/image/image_197.jpg",
    "name": "刘禹锡",
    "star": 0
  },
  "star": 2,
  "tags": []
}