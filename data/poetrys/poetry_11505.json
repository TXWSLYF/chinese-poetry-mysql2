{
  "content": "老向巴人里，今辞楚塞隅。入舟翻不乐，解缆独长吁。 \n窄转深啼狖，虚随乱浴凫。石苔凌几杖，空翠扑肌肤。 \n叠壁排霜剑，奔泉溅水珠。杳冥藤上下，浓澹树荣枯。 \n神女峰娟妙，昭君宅有无。曲留明怨惜，梦尽失欢娱。 \n摆阖盘涡沸，欹斜激浪输。风雷缠地脉，冰雪耀天衢。 \n鹿角真走险，狼头如跋胡。恶滩宁变色，高卧负微躯。 \n书史全倾挠，装囊半压濡。生涯临臬兀，死地脱斯须。 \n不有平川决，焉知众壑趋。乾坤霾涨海，雨露洗春芜。 \n鸥鸟牵丝飏，骊龙濯锦纡。落霞沉绿绮，残月坏金枢。 \n泥笋苞初荻，沙茸出小蒲。雁儿争水马，燕子逐樯乌。 \n绝岛容烟雾，环洲纳晓晡。前闻辨陶牧，转眄拂宜都。 \n县郭南畿好，津亭北望孤。劳心依憩息，朗咏划昭苏。 \n意遣乐还笑，衰迷贤与愚。飘萧将素发，汩没听洪炉。 \n丘壑曾忘返，文章敢自诬。此生遭圣代，谁分哭穷途。 \n卧疾淹为客，蒙恩早厕儒。廷争酬造化，朴直乞江湖。 \n滟滪险相迫，沧浪深可逾。浮名寻已已，懒计却区区。 \n喜近天皇寺，先披古画图。应经帝子渚，同泣舜苍梧。 \n朝士兼戎服，君王按湛卢。旄头初俶扰，鹑首丽泥涂。 \n甲卒身虽贵，书生道固殊。出尘皆野鹤，历块匪辕驹。 \n伊吕终难降，韩彭不易呼。五云高太甲，六月旷抟扶。 \n回首黎元病，争权将帅诛。山林托疲苶，未必免崎岖。",
  "dynasty": "唐代",
  "id": 11505,
  "name": "大历三年春白帝城放船出瞿塘峡久居夔府将适…凡四十韵",
  "poet": {
    "desc": "杜甫（712－770），字子美，自号少陵野老，世称“杜工部”、“杜少陵”等，汉族，河南府巩县（今河南省巩义市）人，唐代伟大的现实主义诗人，杜甫被世人尊为“诗圣”，其诗被称为“诗史”。杜甫与李白合称“李杜”，为了跟另外两位诗人李商隐与杜牧即“小李杜”区别开来，杜甫与李白又合称“大李杜”。他忧国忧民，人格高尚，他的约1400余首诗被保留了下来，诗艺精湛，在中国古典诗歌中备受推崇，影响深远。759-766年间曾居成都，后世有杜甫草堂纪念。",
    "id": 474,
    "image": "https://raw.githubusercontent.com/hujiaweibujidao/poetry/master/image/image_474.jpg",
    "name": "杜甫",
    "star": 0
  },
  "star": 1,
  "tags": []
}