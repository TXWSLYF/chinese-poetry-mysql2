{
  "content": "良吏不易得，古人今可传。静然本诸己，以此知其贤。 \n我行挹高风，羡尔兼少年。胸怀豁清夜，史汉如流泉。 \n明日复行春，逶迤出郊坛。登高见百里，桑野郁芊芊。 \n时平俯鹊巢，岁熟多人烟。奸猾唯闭户，逃亡归种田。 \n回轩自郭南，老幼满马前。皆贺蚕农至，而无徭役牵。 \n君观黎庶心，抚之诚万全。何幸逢大道，愿言烹小鲜。 \n能奏明廷主，一试武城弦。",
  "dynasty": "唐代",
  "id": 10158,
  "name": "过卢明府有赠",
  "poet": {
    "desc": "高适是我国唐代著名的边塞诗人，世称“高常侍”。 作品收录于《高常侍集》。高适与岑参并称“高岑”，其诗作笔力雄健，气势奔放，洋溢着盛唐时期所特有的奋发进取、蓬勃向上的时代精神。",
    "id": 227,
    "image": "https://raw.githubusercontent.com/hujiaweibujidao/poetry/master/image/image_227.jpg",
    "name": "高适",
    "star": 0
  },
  "star": 1,
  "tags": []
}