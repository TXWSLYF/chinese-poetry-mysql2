{
  "content": "蓬莱岛边采珠客，西望人寰星汉隔。千重叠浪耸云高， \n万里平沙连月白。海中洞穴寻难极，水底鲛人半相识。 \n玄蚌初开影暂明，骊龙欲近威难逼。辛苦风涛白首期， \n得珠却恨求珠时。隋侯殁世几千载，只今薄俗空嗤嗤。 \n燕王爱贤筑金台，四方豪俊承风来。秦王烧书杀儒客， \n肘腋之中千里隔。去年八月幽并道，昭王陵边哭秋草。 \n今年二月游函关，秦家城外悲河山。河上山边车马路， \n残日青烟五陵树。 \n关东病儒客梁城，五岁十回逢乱兵。烧人之家食人肉， \n狼虎炽心都未足。城里愁云不开城，城头野草春还绿。 \n五十馀年忠烈臣，临难守节羞谋身。堂上英髦沉白刃， \n门前舆隶乘朱轮。千古伤心汴河水，阴天落日悲风起。",
  "dynasty": "唐代",
  "id": 46826,
  "name": "六叹（集已载三首）",
  "poet": {
    "desc": "李涉（约806年前后在世），唐代诗人。字不详，自号清溪子，洛（今河南洛阳）人。早岁客梁园，逢兵乱，避地南方，与弟李渤同隐庐山香炉峰下。后出山作幕僚。宪宗时，曾任太子通事舍人。不久，贬为峡州（今湖北宜昌）司仓参军，在峡中蹭蹬十年，遇赦放还，复归洛阳，隐于少室。文宗大和（827-835）中，任国子博士，世称“李博士”。著有《李涉诗》一卷。存词六首。",
    "id": 265,
    "name": "李涉",
    "star": 0
  },
  "star": 1,
  "tags": []
}