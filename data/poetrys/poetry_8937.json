{
  "content": "奄忽逾时节，日月获其良。萧萧车马悲，祖载发中堂。 \n生平同此居，一旦异存亡。斯须亦何益，终复委山冈。 \n行出国南门，南望郁苍苍。日入乃云造，恸哭宿风霜。 \n晨迁俯玄庐，临诀但遑遑。方当永潜翳，仰视白日光。 \n俯仰遽终毕，封树已荒凉。独留不得还，欲去结中肠。 \n童稚知所失，啼号捉我裳。即事犹仓卒，岁月始难忘。",
  "dynasty": "唐代",
  "id": 8937,
  "name": "送终",
  "poet": {
    "desc": "韦应物（737～792），中国唐代诗人。汉族，长安(今陕西西安)人。今传有10卷本《韦江州集》、两卷本《韦苏州诗集》、10卷本《韦苏州集》。散文仅存一篇。因出任过苏州刺史，世称“韦苏州”。诗风恬淡高远，以善于写景和描写隐逸生活著称。",
    "id": 564,
    "image": "https://raw.githubusercontent.com/hujiaweibujidao/poetry/master/image/image_564.jpg",
    "name": "韦应物",
    "star": 0
  },
  "star": 1,
  "tags": []
}