{
  "content": "忽忽峡中睡，悲风方一醒。西来有好鸟，为我下青冥。 \n羽毛净白雪，惨澹飞云汀。既蒙主人顾，举翮唳孤亭。 \n持以比佳士，及此慰扬舲.清文动哀玉，见道发新硎。 \n欲学鸱夷子，待勒燕山铭。谁重断蛇剑，致君君未听。 \n志在麒麟阁，无心云母屏。卓氏近新寡，豪家朱门扃。 \n相如才调逸，银汉会双星。客来洗粉黛，日暮拾流萤。 \n不是无膏火，劝郎勤六经。老夫自汲涧，野水日泠泠。 \n我叹黑头白，君看银印青。卧病识山鬼，为农知地形。 \n谁矜坐锦帐，苦厌食鱼腥。东西两岸坼，横水注沧溟。 \n碧色忽惆怅，风雷搜百灵。空中右白虎，赤节引娉婷。 \n自云帝里女，噀雨凤凰翎。襄王薄行迹，莫学冷如丁， \n千秋一拭泪，梦觉有微馨。人生相感动，金石两青荧。 \n丈人但安坐，休辨渭与泾。龙蛇尚格斗，洒血暗郊坰. \n吾闻聪明主，治国用轻刑。销兵铸农器，今古岁方宁。 \n文王日俭德，俊乂始盈庭。荣华贵少壮，岂食楚江萍。",
  "dynasty": "唐代",
  "id": 10722,
  "name": "奉酬薛十二丈判官见赠",
  "poet": {
    "desc": "杜甫（712－770），字子美，自号少陵野老，世称“杜工部”、“杜少陵”等，汉族，河南府巩县（今河南省巩义市）人，唐代伟大的现实主义诗人，杜甫被世人尊为“诗圣”，其诗被称为“诗史”。杜甫与李白合称“李杜”，为了跟另外两位诗人李商隐与杜牧即“小李杜”区别开来，杜甫与李白又合称“大李杜”。他忧国忧民，人格高尚，他的约1400余首诗被保留了下来，诗艺精湛，在中国古典诗歌中备受推崇，影响深远。759-766年间曾居成都，后世有杜甫草堂纪念。",
    "id": 474,
    "image": "https://raw.githubusercontent.com/hujiaweibujidao/poetry/master/image/image_474.jpg",
    "name": "杜甫",
    "star": 0
  },
  "star": 1,
  "tags": []
}