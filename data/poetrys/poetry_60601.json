{
  "content": "宛转回肠离绪，懒倚危栏，愁登高阁。相思何处，人在绣帏罗幕。芳年艳齿，枉消虚过，会合丝轻，因缘蝉薄。暗想飞云骤雨，雾隔烟遮，相去还是天角。 \n怅望不将梦到，素书谩说波浪恶。纵有青青发，渐吴霜妆点，容易凋铄。欢期何晚，忽忽坐惊摇落。顾影无言，清泪湿、但丝丝盈握。染斑客袖，归日须问著。",
  "dynasty": "宋代",
  "id": 60601,
  "name": "丹凤吟",
  "poet": {
    "desc": "[约公元一一二二年前后在世]字不详，信安人。生卒年均不详，据况周颐考证，为“孝宗时人”。官舒州签判。其他事迹不详。千里会和周邦彦词，有和清真词一卷。《四库总目》或以杨泽民所和，合刻为三英集，傅於时。",
    "id": 2300,
    "name": "方千里",
    "star": 0
  },
  "star": 1,
  "tags": []
}