{
  "content": "吾有玄中极玄语，周游八极无处吐。云輧飘泛到凝阳， \n一见君兮在玄浦。知君本是孤云客，拟话希夷生恍惚。 \n无为大道本根源，要君亲见求真物。其中有一分三五， \n本自无名号丹母。寒泉沥沥气绵绵，上透昆仑还紫府。 \n浮沈升降入中宫，四象五行齐见土。驱青龙，擒白虎， \n起祥风兮下甘露。铅凝真汞结丹砂，一派火轮真为主。 \n既修真，须坚确，能转乾坤泛海岳。运行天地莫能知， \n变化鬼神应不觉。千朝炼就紫金身，乃致全神归返朴。 \n黄秀才，黄秀才，既修真，须且早，人间万事何时了。 \n贪名贪利爱金多，为他财色身衰老。我今劝子心悲切， \n君自思兮生猛烈。莫教大限到身来，又是随流入生灭。 \n留此片言，用表其意。他日相逢，必与汝决。莫退初心， \n善爱善爱。",
  "dynasty": "唐代",
  "id": 45686,
  "name": "题桐柏山黄先生庵门",
  "poet": {
    "desc": "吕岩，也叫做吕洞宾。唐末、五代著名道士。名□(一作□)，号纯阳子，自称回道人。世称吕祖或纯阳祖师，为民间神话故事八仙之一。较早的宋代记载，称他为“关中逸人”或“关右人”，元代以后比较一致的说法，则为河中府蒲坂县永乐镇（今属山西芮城）人，或称世传为东平（治在今山东东平）人。",
    "id": 375,
    "image": "https://raw.githubusercontent.com/hujiaweibujidao/poetry/master/image/image_375.jpg",
    "name": "吕岩",
    "star": 0
  },
  "star": 1,
  "tags": []
}