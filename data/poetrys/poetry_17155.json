{
  "content": "摄山标胜绝，暇日谐想瞩。萦纡松路深，缭绕云岩曲。 \n重楼回树杪，古像凿山腹。人远水木清，地深兰桂馥。 \n层台耸金碧，绝顶摩净绿。下界诚可悲，南朝纷在目。 \n焚香入古殿，待月出深竹。稍觉天籁清，自伤人世促。 \n宗雷此相遇，偃放从所欲。清论松枝低，闲吟茗花熟。 \n一生如土梗，万虑相桎梏。永愿事潜师，穷年此栖宿。 \n偶来人境外，心赏幸随君。古殿烟霞夕，深山松桂薰。 \n岩花点寒溜，石磴扫春云。清净诸天近，喧尘下界分。 \n名僧康宝月，上客沈休文。共宿东林夜，清猿彻曙闻。",
  "dynasty": "唐代",
  "id": 17155,
  "name": "与沈十九拾遗同游栖霞寺上方于亮上人院会宿二首",
  "poet": {
    "desc": "权德舆，唐代文学家。字载之。天水略阳（今甘肃秦安）人。后徙润州丹徒（今江苏镇江）。德宗时，召为太常博士，改左补阙，迁起居舍人、知制诰，进中书舍人。宪宗时，拜礼部尚书、同中书门下平章事，后徙刑部尚书，复以检校吏部尚书出为山南西道节度使。卒谥文，后人称为权文公。",
    "id": 603,
    "image": "https://raw.githubusercontent.com/hujiaweibujidao/poetry/master/image/image_603.jpg",
    "name": "权德舆",
    "star": 0
  },
  "star": 1,
  "tags": []
}