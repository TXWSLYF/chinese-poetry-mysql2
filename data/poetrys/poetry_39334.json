{
  "content": "地灵蒸水暖，天气待宸游。岳拱莲花秀，峰高玉蕊秋。 \n朝元雕翠阁，乞巧绣琼楼。碧海供骊岭，黄金络马头。 \n五王更入帐，七贵迭封侯。夕雨鸣鸳瓦，朝阳晔柘裘。 \n伊皋争负鼎，舜禹让垂旒。堕珥闲应拾，遗钗醉不收。 \n飞烟笼剑戟，残月照旌斿。履朔求衣早，临阳解佩羞。 \n宫词裁锦段，御笔落银钩。帝里新丰县，长安旧雍州。 \n雪衣传贝叶，蝉鬓插山榴。对景瞻瑶兔，升天驾彩虬。 \n丹书陈北虏，玄甲擐犀牛。圣诰多屯否，生灵少怨尤。 \n穹旻当有辅，帷幄岂无筹。凤态伤红艳，鸾舆缓紫骝。 \n树名端正在，人欲梦魂休。谶语山旁鬼，尘销陇畔丘。 \n重来芳草恨，往事落花愁。五十年鸿业，东凭渭水流。",
  "dynasty": "唐代",
  "id": 39334,
  "name": "依御史温飞卿华清宫二十二韵",
  "poet": {
    "desc": "徐夤：字昭梦，福建莆田人。登乾宁进士第，授秘书省正字。依王审知，礼待简略，遂拂衣去，归隐延寿溪（现留于绶溪公园，系莆田二十四景之一）。著有《探龙》、《钓矶》二集，诗二百六十五首。",
    "id": 925,
    "image": "https://raw.githubusercontent.com/hujiaweibujidao/poetry/master/image/image_925.jpg",
    "name": "徐夤",
    "star": 0
  },
  "star": 1,
  "tags": []
}