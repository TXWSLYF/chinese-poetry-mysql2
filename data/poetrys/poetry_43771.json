{
  "content": "名山洞府到金庭，三十六洞称最灵。不有古仙启其秘， \n今日安知灵宝经。中山炼师栖白云，道成仙秩号元君。 \n三千甲子朝玉帝，世上如今名始闻。吐纳青牙养肌发， \n花冠玉舄何高洁。不闻天上来谪仙，自是人间授真诀。 \n吴兴太守道家流，仙师远放清风楼。应将内景还飞去， \n且从分风当此留。湖之山兮楼上见，山冥冥兮水悠悠。 \n世人不到君自到，缥缈仙都谁与俦。黄鹤孤云天上物， \n物外飘然自天匹。一别千年未可期，仙家不数人间日。",
  "dynasty": "唐代",
  "id": 43771,
  "name": "奉同颜使君真卿清风楼赋得洞庭歌送吴炼师归林屋洞",
  "poet": {
    "desc": "僧皎然（730-799），俗姓谢，字清昼，湖州（浙江吴兴）人，是中国山水诗创始人谢灵运的十世孙，唐代著名诗人、茶僧，吴兴杼山妙喜寺主持，在文学、佛学、茶学等方面颇有造诣。与颜真卿、灵澈、陆羽等和诗，现存皎然470首诗。多为送别酬答之作。情调闲适，语言简淡。皎然的诗歌理论著作《诗式》。",
    "id": 392,
    "image": "https://raw.githubusercontent.com/hujiaweibujidao/poetry/master/image/image_392.jpg",
    "name": "皎然",
    "star": 0
  },
  "star": 1,
  "tags": []
}