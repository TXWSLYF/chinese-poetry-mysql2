{
  "content": "鸣鸠乳燕。春在梨花院。重门镇掩。沈沈帘不卷。纱窗红日三竿，睡鸭余香一线。佳眠悄无人唤。 \n谩消遣。行云无定，楚雨难凭梦魂断。清明渐近，天涯人正远。尽教闲了秋千，觑著海棠开遍。难禁旧愁新怨。",
  "dynasty": "宋代",
  "id": 56859,
  "name": "扑蝴蝶（蜀中作）",
  "poet": {
    "desc": "丘崈(1135-1208) 南宋将领。字宗卿，江阴（今属江苏）人。",
    "id": 1102,
    "name": "丘崈",
    "star": 0
  },
  "star": 1,
  "tags": []
}