{
  "content": "驷马上太行，修途亘辽碣。王程无留驾，日昃未遑歇。 \n请问此何时，恢台朱明月。长蛇稽天讨，上将方北伐。 \n明主命使臣，皇华得时杰。已忘羊肠险，岂惮湿风热。 \n摇策汗滂沧，登岸思纡结。炎云如烟火，谿谷将恐竭。 \n昼景赩可畏，凉飙何由发。山长飞鸟堕，目极行车绝。 \n赵魏方俶扰，安危俟明哲。归路岂不怀，饮冰有苦节。 \n会同传檄至，疑议立谈决。况有阮元瑜，翩翩秉书札。 \n起予歌赤坂，永好逾白雪。谁念剖竹人，无因执羁绁。",
  "dynasty": "唐代",
  "id": 12475,
  "name": "奉和李大夫同吕评事太行苦热行兼寄院中诸公",
  "poet": {
    "desc": "独孤及（725～777），唐朝散文家，字至之，河南洛阳人，天宝末，以道举高第，补华阴尉。代宗召为左拾遗，俄改太常博士。迁礼部员外郎，历濠、舒二州刺史，以治课加检校司封郎中，赐金紫。徙常州，卒谥曰宪。集三十卷，内诗三卷，今编诗二卷。",
    "id": 1657,
    "image": "https://raw.githubusercontent.com/hujiaweibujidao/poetry/master/image/image_1657.jpg",
    "name": "独孤及",
    "star": 0
  },
  "star": 1,
  "tags": []
}