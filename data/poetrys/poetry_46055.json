{
  "content": "争不逢人话此身，此身长夜不知春。 \n自从国破家亡后，陇上惟添芳草新。 \n休说人间恨恋多，况逢佳客此相过。 \n堂中纵有千般乐，争及阳春一曲歌。 \n幽谷穷花似妾身，纵怀香艳吐无因。 \n多情公子能相访，应解回风暂借春。 \n恩情未足晓光催，数朵眠花未得开。 \n却羡一双金扼臂，得随人世出将来。",
  "dynasty": "唐代",
  "id": 46055,
  "name": "冥会诗",
  "poet": {
    "id": 0,
    "name": "宫嫔",
    "star": 0
  },
  "star": 1,
  "tags": []
}