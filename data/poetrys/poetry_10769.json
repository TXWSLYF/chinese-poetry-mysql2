{
  "content": "旄头彗紫微，无复俎豆事。金甲相排荡，青衿一憔悴。 \n呜呼已十年，儒服弊于地。征夫不遑息，学者沦素志。 \n我行洞庭野，欻得文翁肆。侁侁胄子行，若舞风雩至。 \n周室宜中兴，孔门未应弃。是以资雅才，涣然立新意。 \n衡山虽小邑，首唱恢大义。因见县尹心，根源旧宫閟. \n讲堂非曩构，大屋加涂墍。下可容百人，墙隅亦深邃。 \n何必三千徒，始压戎马气。林木在庭户，密干叠苍翠。 \n有井朱夏时，辘轳冻阶戺。耳闻读书声，杀伐灾仿佛。 \n故国延归望，衰颜减愁思。南纪改波澜，西河共风味。 \n采诗倦跋涉，载笔尚可记。高歌激宇宙，凡百慎失坠。",
  "dynasty": "唐代",
  "id": 10769,
  "name": "题衡山县文宣王庙新学堂，呈陆宰",
  "poet": {
    "desc": "杜甫（712－770），字子美，自号少陵野老，世称“杜工部”、“杜少陵”等，汉族，河南府巩县（今河南省巩义市）人，唐代伟大的现实主义诗人，杜甫被世人尊为“诗圣”，其诗被称为“诗史”。杜甫与李白合称“李杜”，为了跟另外两位诗人李商隐与杜牧即“小李杜”区别开来，杜甫与李白又合称“大李杜”。他忧国忧民，人格高尚，他的约1400余首诗被保留了下来，诗艺精湛，在中国古典诗歌中备受推崇，影响深远。759-766年间曾居成都，后世有杜甫草堂纪念。",
    "id": 474,
    "image": "https://raw.githubusercontent.com/hujiaweibujidao/poetry/master/image/image_474.jpg",
    "name": "杜甫",
    "star": 0
  },
  "star": 1,
  "tags": []
}