{
  "content": "帝梦求良弼，生申属圣明。青云县器业，白日贯忠贞。 \n霭霭随春动，忻忻共物荣。静宜浮竞息，坐觉好风生。 \n万国闻应跃，千门望尽倾。瑞含杨柳色，气变管弦声。 \n百辟寻知度，三阶正有程。鲁儒规蕴藉，周诰美和平。 \n碧水遗幽抱，朱丝寄远情。风流秦印绶，仪表汉公卿。 \n忠谠期登用，回邪自震惊。云开长剑倚，路绝一峰横。 \n九野方无事，沧溟本不争。国将身共计，心与众为城。 \n早晚中条下，红尘一顾清。南潭容伴鹤，西笑忽迁莺。 \n折树恩难报，怀仁命甚轻。二年犹困辱，百口望经营。 \n未在英侯选，空劳短羽征。知音初相国，从此免长鸣。",
  "dynasty": "唐代",
  "id": 39940,
  "name": "述怀二十韵献覃怀相公",
  "poet": {
    "desc": "李洞，字才江，人，诸王孙也。慕贾岛为诗，铸其像，事之如神。时人但诮其僻涩，而不能贵其奇峭，唯吴融称之。昭宗时不第，游蜀卒。诗三卷。 晚唐诗人李洞有一百七十余首诗歌(残句六句)流传至今,其中涉及蜀中的诗篇约有三十首,占其创作总量的六分之一,足见蜀中经历在其诗歌创作中占有的重要地位。",
    "id": 606,
    "name": "李洞",
    "star": 0
  },
  "star": 1,
  "tags": []
}