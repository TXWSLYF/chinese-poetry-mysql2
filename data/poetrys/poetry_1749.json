{
  "content": "故枥思疲马，故巢思迷禽。浮云蔽我乡，踯躅游子吟。 \n游子悲久滞，浮云郁东岑。客堂无丝桐，落叶如秋霖。 \n艰哉远游子，所以悲滞淫。一为浮云词，愤塞谁能禁。 \n驰晖百年内，惟愿展所钦。胡为不归欤，坐使年病侵。 \n未老霜绕鬓，非狂火烧心。太行何艰哉，北斗不可斟。 \n夜晴星河出，耿耿辰与参。佳人夐青天，尺素重于金。 \n泬寥群动异，眇默诸境森。苔衣上闲阶，蜻蛚催寒砧。 \n立身计几误，道险无容针。三年不还家，万里遗锦衾。 \n梦魂无重阻，离忧因古今。胡为不归欤，孤负丘中琴。 \n腰下是何物，牵缠旷登寻。朝与名山期，夕宿楚水阴。 \n楚水殊演漾，名山杳岖嶔。客从洞庭来，婉娈潇湘深。 \n橘柚在南国，鸿雁遗秋音。下有碧草洲，上有青橘林。 \n引烛窥洞穴，凌波睥天琛。蒲荷影参差，凫鹤雏淋涔。 \n浩歌惜芳杜，散发轻华簪。胡为不归欤，泪下沾衣襟。 \n鸢飞戾霄汉，蝼蚁制鳝鲟。赫赫大圣朝，日月光照临。 \n圣主虽启迪，奇人分堙沉。层城发云韶，玉府锵球琳。 \n鹿鸣志丰草，况复虞人箴。",
  "dynasty": "唐代",
  "id": 1749,
  "name": "杂曲歌辞。游子吟",
  "poet": {
    "desc": "顾况（生卒年不详），字逋翁，号华阳真逸（一说华阳真隐）。晚年自号悲翁，汉族，唐朝海盐人，（今在浙江海宁境内）人。唐代诗人、画家、鉴赏家。他一生官位不高，曾任著作郎，因作诗嘲讽得罪权贵，贬饶州司户参军。晚年隐居茅山，有《华阳集》行世。",
    "id": 49,
    "image": "https://raw.githubusercontent.com/hujiaweibujidao/poetry/master/image/image_49.jpg",
    "name": "顾况",
    "star": 0
  },
  "star": 10,
  "tags": []
}