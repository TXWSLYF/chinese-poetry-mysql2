{
  "content": "杀气凝不流，风悲日彩寒。浮埃起四远，游子弥不欢。 \n依然宿扶风，沽酒聊自宽。寸心亦未理，长铗谁能弹。 \n主人就我饮，对我还慨叹。便泣数行泪，因歌行路难。 \n十五役边地，三回讨楼兰。连年不解甲，积日无所餐。 \n将军降匈奴，国使没桑干。去时三十万，独自还长安。 \n不信沙场苦，君看刀箭瘢。乡亲悉零落，冢墓亦摧残。 \n仰攀青松枝，恸绝伤心肝。禽兽悲不去，路傍谁忍看。 \n幸逢休明代，寰宇静波澜。老马思伏枥，长鸣力已殚。 \n少年与运会，何事发悲端。天子初封禅，贤良刷羽翰。 \n三边悉如此，否泰亦须观。",
  "dynasty": "唐代",
  "id": 6349,
  "name": "代扶风主人答",
  "poet": {
    "desc": "王昌龄 (698— 756），字少伯，河东晋阳（今山西太原）人。盛唐著名边塞诗人，后人誉为“七绝圣手”。早年贫贱，困于农耕，年近不惑，始中进士。初任秘书省校书郎，又中博学宏辞，授汜水尉，因事贬岭南。与李白、高适、王维、王之涣、岑参等交厚。开元末返长安，改授江宁丞。被谤谪龙标尉。安史乱起，为刺史闾丘所杀。其诗以七绝见长，尤以登第之前赴西北边塞所作边塞诗最著，有“诗家夫子王江宁”之誉（亦有“诗家天子王江宁”的说法）。",
    "id": 437,
    "image": "https://raw.githubusercontent.com/hujiaweibujidao/poetry/master/image/image_437.jpg",
    "name": "王昌龄",
    "star": 0
  },
  "star": 1,
  "tags": []
}