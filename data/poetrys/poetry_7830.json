{
  "content": "闺里佳人年十馀，颦蛾对影恨离居。忽逢江上春归燕， \n衔得云中尺素书。玉手开缄长叹息，狂夫犹戍交河北。 \n万里交河水北流，愿为双燕泛中洲。君边云拥青丝骑， \n妾处苔生红粉楼。楼上春风日将歇，谁能揽镜看愁发。 \n晓吹员管随落花，夜捣戎衣向明月。明月高高刻漏长， \n真珠帘箔掩兰堂。横垂宝幄同心结，半拂琼筵苏合香。 \n琼筵宝幄连枝锦，灯烛荧荧照孤寝。有便凭将金剪刀， \n为君留下相思枕。摘尽庭兰不见君，红巾拭泪生氤氲， \n明年若更征边塞，愿作阳台一段云。",
  "dynasty": "唐代",
  "id": 7830,
  "name": "捣衣篇",
  "poet": {
    "desc": "李白（701年－762年），字太白，号青莲居士，唐朝浪漫主义诗人，被后人誉为“诗仙”。祖籍陇西成纪(待考)，出生于西域碎叶城，4岁再随父迁至剑南道绵州。李白存世诗文千余篇，有《李太白集》传世。762年病逝，享年61岁。其墓在今安徽当涂，四川江油、湖北安陆有纪念馆。",
    "id": 247,
    "image": "https://raw.githubusercontent.com/hujiaweibujidao/poetry/master/image/image_247.jpg",
    "name": "李白",
    "star": 0
  },
  "star": 6,
  "tags": []
}