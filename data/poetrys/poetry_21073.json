{
  "content": "胡部新声锦筵坐，中庭汉振高音播。太宗庙乐传子孙， \n取类群凶阵初破。戢戢攒枪霜雪耀，腾腾击鼓云雷磨。 \n初疑遇敌身启行，终象由文士宪左。昔日高宗常立听， \n曲终然后临玉座。如今节将一掉头，电卷风收尽摧挫。 \n宋晋郑女歌声发，满堂会客齐喧呵。珊珊珮玉动腰身， \n一一贯珠随咳唾。顷向圜丘见郊祀，亦曾正旦亲朝贺。 \n太常雅乐备宫悬，九奏未终百寮惰。惉滞难令季札辨， \n迟回但恐文侯卧。工师尽取聋昧人，岂是先王作之过。 \n宋沇尝传天宝季，法曲胡音忽相和。明年十月燕寇来， \n九庙千门虏尘涴。我闻此语叹复泣，古来邪正将谁奈。 \n奸声入耳佞入心，侏儒饱饭夷齐饿。",
  "dynasty": "唐代",
  "id": 21073,
  "name": "和李校书新题乐府十二首。立部伎",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 1,
  "tags": []
}