{
  "content": "忆昨痴小年，不知有经籍。常随童子游，多向外家剧。 \n偷花入邻里，弄笔书墙壁。照水学梳头，应门未穿帻。 \n人前赏文性，梨果蒙不惜。赋字咏新泉，探题得幽石。 \n自从出关辅，三十年作客。风雨一飘飖，亲情多阻隔。 \n如何二千里，尘土驱蹇瘠。良久陈苦辛，从头叹衰白。 \n既来今又去，暂笑还成戚。落日动征车，春风卷离席。 \n云台观西路，华岳祠前柏。会得过帝乡，重寻旧行迹。",
  "dynasty": "唐代",
  "id": 15733,
  "name": "送韦处士老舅",
  "poet": {
    "desc": "王建(约767年—约830年)：字仲初，生于颍川(今河南许昌)，唐朝诗人。其著作，《新唐书·艺文志》、《郡斋读书志》、《直斋书录解题》等皆作10卷，《崇文总目》作2卷。",
    "id": 482,
    "image": "https://raw.githubusercontent.com/hujiaweibujidao/poetry/master/image/image_482.jpg",
    "name": "王建",
    "star": 0
  },
  "star": 1,
  "tags": []
}