{
  "content": "秋满离源，瘴云净、晓山如簇。动远思、空江小艇，高丘乔木。策策西风双鬓底，晖晖斜日朱栏曲。试侧身、回首望京华，迷南北。 \n思归梦，天边鹄。游宦事，蕉中鹿。想一年好处，砌红堆绿。罗帕分柑霜落齿，冰盘剥芡珠盈掬。倩春织、缕鲙捣香齑，新篘熟。",
  "dynasty": "宋代",
  "id": 56719,
  "name": "转调二郎神（思归寄柳州）",
  "poet": {
    "desc": "张孝祥（1132年－1169年），字安国，号于湖居士，汉族，简州（今属四川）人，生于明州鄞县。宋朝词人。著有《于湖集》40卷、《于湖词》1卷。其才思敏捷，词豪放爽朗，风格与苏轼相近，孝祥“尝慕东坡，每作为诗文，必问门人曰：‘比东坡如何？’”",
    "id": 406,
    "image": "https://raw.githubusercontent.com/hujiaweibujidao/poetry/master/image/image_406.jpg",
    "name": "张孝祥",
    "star": 0
  },
  "star": 1,
  "tags": []
}