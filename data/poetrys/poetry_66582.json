{
  "content": "万里烟堤，百花风榭，游女翩翩羽盖。彩挂秋千，向花梢娇对。矧门外、森立乔松，日花争丽，犹若当年文会。廊庙夔龙，暂卜邻交外。 \n共讲真率，玉糁金齏脍。同萧散寄傲，樽罍倾北海。佳处难忘，约追欢须再。况风月不用一钱买。但回首。七虎堂中心欲碎。千里相思，幸前盟犹在。",
  "dynasty": "宋代",
  "id": 66582,
  "name": "向湖边",
  "poet": {
    "id": 0,
    "name": "张拭",
    "star": 0
  },
  "star": 1,
  "tags": []
}