{
  "content": "移疾卧兹岭，寥寥倦幽独。赖有嵩丘山，高枕长在目。 \n兹山栖灵异，朝夜翳云族。是日濛雨晴，返景入岩谷。 \n幂幂涧畔草，青青山下木。此意方无穷，环顾怅林麓。 \n伊洛何悠漫，川原信重复。夏馀鸟兽蕃，秋末禾黍熟。 \n秉愿守樊圃，归闲欣艺牧。惜无载酒人，徒把凉泉掬。",
  "dynasty": "唐代",
  "id": 2941,
  "name": "温泉庄卧病寄杨七炯",
  "poet": {
    "desc": "宋之问，字延清，一名少连，汉族，汾州（今山西汾阳市）人。一说虢州弘农（今河南灵宝县）人。初唐时期的著名诗人。",
    "id": 248,
    "image": "https://raw.githubusercontent.com/hujiaweibujidao/poetry/master/image/image_248.jpg",
    "name": "宋之问",
    "star": 0
  },
  "star": 1,
  "tags": []
}