{
  "content": "八月空堂，前临隙荒。抽关散扇，晨乌未光。左右物态， \n森疏强梁。天随子爽駴恂栗，恍军庸之我当。濠然而沟， \n垒然而墙。纛然而桂，队然而篁。杉巉攒矛，蕉标建常。 \n槁艾矢束，矫蔓弦张。蛙合助吹，鸟分启行。 \n若革进而金止，固违阴而就阳。无何，云颜师，风旨伯。 \n苍茫惨澹，隳危摵划。烟蒙上焚，雨阵下棘。如濠者注， \n如垒者辟；如纛者亚，如队者析；如矛者折，如常者拆； \n如矢者仆，如弦者磔；如吹者喑，如行者惕。 \n石有发兮尽累，木有耳兮咸馘。云风雨烟，乘胜之势骄； \n杉篁蕉蔓，败北之气摵。天随子曰：吁，秋无神则已， \n如其有神，吾为尔羞之。南北畿圻，盗兴五期。方州大都， \n虎节龙旗。瓦解冰碎，瓜分豆离。斧抵耋老，干穿乳儿。 \n昨宇今烬，朝人暮尸。万犊一啖，千仓一炊。扰践边朔， \n歼伤蜑夷。制质守帅，披攘城池。弓弮不刓，甲缀不离。 \n凶渠歌笑，裂地无疑。天有四序，秋为司刑。少昊负扆， \n亲朝百灵。蓐收相臣，太白将星。可霾可电，可风可霆。 \n可堑溺颠陷，可夭札迷冥。曾忘鏖剪，自意澄宁。 \n苟蜡礼之云责，触天怒而谁丁，奈何欺荒庭？凌坏砌， \n摋崇茝，批宿蕙，揭编茅而逞力，断纬萧而作势， \n不过约弱欹垂，戕残废替。可谓弃其本而趋其末， \n舍其大而从其细也。辞犹未已，色若愧耻，于是堕者止， \n偃者起。",
  "dynasty": "唐代",
  "id": 33695,
  "name": "战秋辞",
  "poet": {
    "desc": "陆龟蒙（？～公元881年），唐代农学家、文学家，字鲁望，别号天随子、江湖散人、甫里先生，江苏吴县人。曾任湖州、苏州刺史幕僚，后隐居松江甫里，编著有《甫里先生文集》等。 他的小品文主要收在《笠泽丛书》中，现实针对性强，议论也颇精切，如《野庙碑》、《记稻鼠》等。陆龟蒙与皮日休交友，世称“皮陆”，诗以写景咏物为多。",
    "id": 335,
    "image": "https://raw.githubusercontent.com/hujiaweibujidao/poetry/master/image/image_335.jpg",
    "name": "陆龟蒙",
    "star": 0
  },
  "star": 2,
  "tags": []
}