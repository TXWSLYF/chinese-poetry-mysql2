{
  "content": "少小尚奇伟，平生足悲吒。犹嫌子夏儒，肯学樊迟稼。 \n事业窥皋稷，文章蔑曹谢。濯缨起江湖，缀佩杂兰麝。 \n悠悠指长道，去去策高驾。谁为倾国谋，自许连城价。 \n初随计吏贡，屡入泽宫射。虽免十上劳，何能一战霸。 \n人情忌殊异，世路多权诈。蹉跎颜遂低，摧折气愈下。 \n冶长信非罪，侯生或遭骂。怀书出皇都，衔泪渡清灞。 \n身将老寂寞，志欲死闲暇。朝食不盈肠，冬衣才掩髂。 \n军书既频召，戎马乃连跨。大梁从相公，彭城赴仆射。 \n弓箭围狐兔，丝竹罗酒炙。两府变荒凉，三年就休假。 \n求官去东洛，犯雪过西华。尘埃紫陌春，风雨灵台夜。 \n名声荷朋友，援引乏姻娅。虽陪彤庭臣，讵纵青冥靶。 \n寒空耸危阙，晓色曜修架。捐躯辰在丁，铩翮时方蜡。 \n投荒诚职分，领邑幸宽赦。湖波翻日车，岭石坼天罅。 \n毒雾恒熏昼，炎风每烧夏。雷威固已加，飓势仍相借。 \n气象杳难测，声音吁可怕。夷言听未惯，越俗循犹乍。 \n指摘两憎嫌，睢盱互猜讶。只缘恩未报，岂谓生足藉。 \n嗣皇新继明，率土日流化。惟思涤瑕垢，长去事桑柘。 \n劚嵩开云扃，压颍抗风榭。禾麦种满地，梨枣栽绕舍。 \n儿童稍长成，雀鼠得驱吓。官租日输纳，村酒时邀迓。 \n闲爱老农愚，归弄小女姹。如今便可尔，何用毕婚嫁。",
  "dynasty": "唐代",
  "id": 17643,
  "name": "县斋有怀（阳山县斋作，时贞元二十一年顺宗新即位）",
  "poet": {
    "desc": "韩愈（768～824）字退之，唐代文学家、哲学家、思想家，河阳（今河南省焦作孟州市）人，汉族。祖籍河北昌黎，世称韩昌黎。晚年任吏部侍郎，又称韩吏部。谥号“文”，又称韩文公。他与柳宗元同为唐代古文运动的倡导者，主张学习先秦两汉的散文语言，破骈为散，扩大文言文的表达功能。宋代苏轼称他“文起八代之衰”，明人推他为唐宋八大家之首，与柳宗元并称“韩柳”，有“文章巨公”和“百代文宗”之名，作品都收在《昌黎先生集》里。韩愈在思想上是中国“道统”观念的确立者，是尊儒反佛的里程碑式人物。",
    "id": 682,
    "image": "https://raw.githubusercontent.com/hujiaweibujidao/poetry/master/image/image_682.jpg",
    "name": "韩愈",
    "star": 0
  },
  "star": 2,
  "tags": []
}