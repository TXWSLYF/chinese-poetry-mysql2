{
  "content": "淮水出桐柏，山东驰遥遥千里不能休；淝水出其侧， \n不能千里百里入淮流。寿州属县有安丰， \n唐贞元时县人董生召南隐居行义于其中。刺史不能荐， \n天子不闻名声。爵禄不及门，门外惟有吏， \n日来征租更索钱。嗟哉董生朝出耕夜归读古人书， \n尽日不得息。或山而樵，或水而渔。入厨具甘旨， \n上堂问起居。父母不戚戚，妻子不咨咨。嗟哉董生孝且慈， \n人不识，惟有天翁知，生祥下瑞无时期。家有狗乳出求食， \n鸡来哺其儿。啄啄庭中拾虫蚁，哺之不食鸣声悲。 \n彷徨踯躅久不去，以翼来覆待狗归。嗟哉董生，谁将与俦？ \n时之人，夫妻相虐，兄弟为雠。食君之禄，而令父母愁。 \n亦独何心，嗟哉董生无与俦。",
  "dynasty": "唐代",
  "id": 17655,
  "name": "嗟哉董生行",
  "poet": {
    "desc": "韩愈（768～824）字退之，唐代文学家、哲学家、思想家，河阳（今河南省焦作孟州市）人，汉族。祖籍河北昌黎，世称韩昌黎。晚年任吏部侍郎，又称韩吏部。谥号“文”，又称韩文公。他与柳宗元同为唐代古文运动的倡导者，主张学习先秦两汉的散文语言，破骈为散，扩大文言文的表达功能。宋代苏轼称他“文起八代之衰”，明人推他为唐宋八大家之首，与柳宗元并称“韩柳”，有“文章巨公”和“百代文宗”之名，作品都收在《昌黎先生集》里。韩愈在思想上是中国“道统”观念的确立者，是尊儒反佛的里程碑式人物。",
    "id": 682,
    "image": "https://raw.githubusercontent.com/hujiaweibujidao/poetry/master/image/image_682.jpg",
    "name": "韩愈",
    "star": 0
  },
  "star": 1,
  "tags": []
}