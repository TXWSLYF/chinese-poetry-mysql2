{
  "content": "九华惊觉，又偷承雨露，羞匀春色。岸蓼汀苹成色界，未必天香人识。粉涴脂凝，霜销雾薄，娇颤浑无力。黄昏月掩，山城那更闻笛。 \n应是未了尘缘，重来迟暮，草草西风客。莺燕无情庭院悄，愁满阑干苔积。宫锦尊前，霓裳月下，梦亦无消息。嫣然一笑，江南如此风日。",
  "dynasty": "宋代",
  "id": 68834,
  "name": "念奴娇（秋日牡丹）",
  "poet": {
    "desc": "彭泰翁（生卒时间不详），字会心，安成（今属江西安福）人。宋朝文人。《元草堂诗余》卷中人选其词3首，《全宋词》据以录入。",
    "id": 1243,
    "image": "https://raw.githubusercontent.com/hujiaweibujidao/poetry/master/image/image_1243.jpg",
    "name": "彭泰翁",
    "star": 0
  },
  "star": 1,
  "tags": []
}