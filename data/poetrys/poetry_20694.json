{
  "content": "平生每相梦，不省两相知。况乃幽明隔，梦魂徒尔为。 \n情知梦无益，非梦见何期。今夕亦何夕，梦君相见时。 \n依稀旧妆服，晻淡昔容仪。不道间生死，但言将别离。 \n分张碎针线，襵叠故屏帏。抚稚再三嘱，泪珠千万垂。 \n嘱云唯此女，自叹总无儿。尚念娇且騃，未禁寒与饥。 \n君复不憘事，奉身犹脱遗。况有官缚束，安能长顾私。 \n他人生间别，婢仆多谩欺。君在或有托，出门当付谁。 \n言罢泣幽噎，我亦涕淋漓。惊悲忽然寤，坐卧若狂痴。 \n月影半床黑，虫声幽草移。心魂生次第，觉梦久自疑。 \n寂默深想像，泪下如流澌。百年永已诀，一梦何太悲。 \n悲君所娇女，弃置不我随。长安远于日，山川云间之。 \n纵我生羽翼，网罗生絷维。今宵泪零落，半为生别滋。 \n感君下泉魄，动我临川思。一水不可越，黄泉况无涯。 \n此怀何由极，此梦何由追。坐见天欲曙，江风吟树枝。 \n古原三丈穴，深葬一枝琼。崩剥山门坏，烟绵坟草生。 \n久依荒陇坐，却望远村行。惊觉满床月，风波江上声。 \n君骨久为土，我心长似灰。百年何处尽，三夜梦中来。 \n逝水良已矣，行云安在哉。坐看朝日出，众鸟双裴回。",
  "dynasty": "唐代",
  "id": 20694,
  "name": "江陵三梦",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 1,
  "tags": []
}