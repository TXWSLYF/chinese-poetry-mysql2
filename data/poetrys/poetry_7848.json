{
  "content": "若有人兮思鸣皋，阻积雪兮心烦劳。 \n洪河凌竞不可以径度，冰龙鳞兮难容舠. \n邈仙山之峻极兮，闻天籁之嘈嘈。霜崖缟皓以合沓兮， \n若长风扇海涌沧溟之波涛。玄猿绿罴，舔舕崟岌。 \n危柯振石，骇胆栗魄，群呼而相号。峰峥嵘以路绝， \n挂星辰于岩嶅。送君之归兮，动鸣皋之新作。 \n交鼓吹兮弹丝，觞清泠之池阁。君不行兮何待， \n若反顾之黄鹤。扫梁园之群英，振大雅于东洛。 \n巾征轩兮历阻折，寻幽居兮越巘崿。盘白石兮坐素月， \n琴松风兮寂万壑。望不见兮心氛氲，萝冥冥兮霰纷纷。 \n水横洞以下渌，波小声而上闻。虎啸谷而生风， \n龙藏溪而吐云。寡鹤清唳，饥鼯颦呻。魂独处此幽默兮， \n愀空山而愁人。鸡聚族以争食，凤孤飞而无邻。 \n蝘蜓嘲龙，鱼目混珍。嫫母衣锦，西施负薪。 \n若使巢由桎梏于轩冕兮，亦奚异乎夔龙蹩躠于风尘。 \n哭何苦而救楚，笑何夸而却秦。 \n吾诚不能学二子沽名矫节以耀世兮，固将弃天地而遗身。 \n白鸥兮飞来，长与君兮相亲。",
  "dynasty": "唐代",
  "id": 7848,
  "name": "鸣皋歌，送岑征君（时梁园三尺雪，在清泠池作）",
  "poet": {
    "desc": "李白（701年－762年），字太白，号青莲居士，唐朝浪漫主义诗人，被后人誉为“诗仙”。祖籍陇西成纪(待考)，出生于西域碎叶城，4岁再随父迁至剑南道绵州。李白存世诗文千余篇，有《李太白集》传世。762年病逝，享年61岁。其墓在今安徽当涂，四川江油、湖北安陆有纪念馆。",
    "id": 247,
    "image": "https://raw.githubusercontent.com/hujiaweibujidao/poetry/master/image/image_247.jpg",
    "name": "李白",
    "star": 0
  },
  "star": 3,
  "tags": []
}