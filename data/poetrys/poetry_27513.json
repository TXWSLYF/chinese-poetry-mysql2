{
  "content": "腊雪一尺厚，云冻寒顽痴。孤城大泽畔，人疏烟火微。 \n愤悱欲谁语，忧愠不能持。天子号仁圣，任贤如事师。 \n凡称曰治具，小大无不施。明庭开广敞，才隽受羁维。 \n如日月縆升，若鸾凤葳蕤。人才自朽下，弃去亦其宜。 \n北虏坏亭障，闻屯千里师。牵连久不解，他盗恐旁窥。 \n臣实有长策，彼可徐鞭笞。如蒙一召议，食肉寝其皮。 \n斯乃庙堂事，尔微非尔知。向来躐等语，长作陷身机。 \n行当腊欲破，酒齐不可迟。且想春候暖，瓮间倾一卮。",
  "dynasty": "唐代",
  "id": 27513,
  "name": "雪中书怀",
  "poet": {
    "desc": "杜牧（公元803－约852年），字牧之，号樊川居士，汉族，京兆万年（今陕西西安）人，唐代诗人。杜牧人称“小杜”，以别于杜甫。与李商隐并称“小李杜”。因晚年居长安南樊川别墅，故后世称“杜樊川”，著有《樊川文集》。",
    "id": 211,
    "image": "https://raw.githubusercontent.com/hujiaweibujidao/poetry/master/image/image_211.jpg",
    "name": "杜牧",
    "star": 0
  },
  "star": 4,
  "tags": []
}