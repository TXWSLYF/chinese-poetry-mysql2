{
  "content": "就阳位，升圜丘。佩双玉，御大裘。 \n膺天命，拥神休。万灵感，百禄遒。 \n秉黄钺，建朱旗。震八表，清二仪。 \n帝业显，王道夷。受景命，启皇基。 \n开九门，怀百神。通肸蚃，接氤氲。 \n明粢荐，广乐陈。奠嘉璧，燎芳薪。 \n膺宝图，执左契。德应天，圣飨帝。 \n荐表衷，荷灵惠。寿万年，祚百世。 \n惟德动天，有感必通。秉兹一德，禋于六宗。 \n钦夤宝命，恭肃礼容。来顾来享，永穆皇风。 \n天惟佑德，辟乃奉天。交感斯在，昭事罔愆。 \n岁功已就，王道无偏。于焉报本，是用告虔。",
  "dynasty": "唐代",
  "id": 40408,
  "name": "梁郊祀乐章。庆和",
  "poet": {
    "desc": "京兆奉天人。乾符五年登进士第，释褐凤翔推官，入为监察御史。乾宁三年，从驾幸华州，拜御史中丞，改礼部侍郎。后仕梁，至宰辅，封齐国公。诗八首。",
    "id": 1054,
    "image": "https://raw.githubusercontent.com/hujiaweibujidao/poetry/master/image/image_1054.jpg",
    "name": "赵光逢",
    "star": 0
  },
  "star": 1,
  "tags": []
}