{
  "content": "穆王夜幸蓬池曲，金銮殿开高秉烛。东头弟子曹善才， \n琵琶请进新翻曲。翠蛾列坐层城女，笙笛参差齐笑语。 \n天颜静听朱丝弹，众乐寂然无敢举。衔花金凤当承拨， \n转腕拢弦促挥抹，花翻凤啸天上来，裴回满殿飞春雪。 \n抽弦度曲新声发，金铃玉珮相瑳切。流莺子母飞上林， \n仙鹤雌雄唳明月。此时奉诏侍金銮，别殿承恩许召弹。 \n三月曲江春草绿，九霄天乐下云端。紫髯供奉前屈膝， \n尽弹妙曲当春日。寒泉注射陇水开，胡雁翻飞向天没。 \n日曛尘暗车马散，为惜新声有馀叹。明年冠剑闭桥山， \n万里孤臣投海畔。笼禽铩翮尚还飞，白首生从五岭归。 \n闻道善才成朽骨，空馀弟子奉音徽。南谯寂寞三春晚， \n有客弹弦独凄怨。静听深奏楚月光，忆昔初闻曲江宴。 \n心悲不觉泪阑干，更为调弦反覆弹。秋吹动摇神女佩， \n月珠敲击水晶盘。自怜淮海同泥滓，恨魄凝心未能死。 \n惆怅追怀万事空，雍门感慨徒为尔。",
  "dynasty": "唐代",
  "id": 25012,
  "name": "悲善才",
  "poet": {
    "desc": "李绅（772—846）汉族，亳州（今属安徽）人，生于乌程（今浙江湖州），长于润州无锡（今属江苏）。字公垂。27岁考中进士，补国子助教。与元稹、白居易交游甚密，他一生最闪光的部分在于诗歌，他是在文学史上产生过巨大影响的新乐府运动的参与者。作有《乐府新题》20首，已佚。著有《悯农》诗两首：“锄禾日当午，汗滴禾下土，谁知盘中餐，粒粒皆辛苦。”脍灸人口，妇孺皆知，千古传诵。《全唐诗》存其诗四卷。",
    "id": 683,
    "image": "https://raw.githubusercontent.com/hujiaweibujidao/poetry/master/image/image_683.jpg",
    "name": "李绅",
    "star": 0
  },
  "star": 1,
  "tags": []
}