{
  "content": "河伯见海若，傲然夸秋水。小物昧远图，宁知通方士。 \n多君紫霄意，独往苍山里。地古寒云深，岩高长风起。 \n初登翠微岭，复憩金沙泉。践苔朝霜滑，弄波夕月圆。 \n饮彼石下流，结萝宿溪烟。鼎湖梦渌水，龙驾空茫然。 \n早行子午关，却登山路远。拂琴听霜猿，灭烛乃星饭。 \n人烟无明异，鸟道绝往返。攀崖倒青天，下视白日晚。 \n既过石门隐，还唱石潭歌。涉雪搴紫芳，濯缨想清波。 \n此人不可见，此地君自过。为余谢风泉，其如幽意何。",
  "dynasty": "唐代",
  "id": 8195,
  "name": "答长安崔少府叔封游终南翠微寺太宗皇帝金沙泉见寄",
  "poet": {
    "desc": "李白（701年－762年），字太白，号青莲居士，唐朝浪漫主义诗人，被后人誉为“诗仙”。祖籍陇西成纪(待考)，出生于西域碎叶城，4岁再随父迁至剑南道绵州。李白存世诗文千余篇，有《李太白集》传世。762年病逝，享年61岁。其墓在今安徽当涂，四川江油、湖北安陆有纪念馆。",
    "id": 247,
    "image": "https://raw.githubusercontent.com/hujiaweibujidao/poetry/master/image/image_247.jpg",
    "name": "李白",
    "star": 0
  },
  "star": 1,
  "tags": []
}