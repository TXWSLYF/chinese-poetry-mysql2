{
  "content": "履道坊西角，官河曲北头。林园四邻好，风景一家秋。 \n门闭深沈树，池通浅沮沟。拔青松直上，铺碧水平流。 \n篱菊黄金合，窗筠绿玉稠。疑连紫阳洞，似到白蘋洲。 \n僧至多同宿，宾来辄少留。岂无诗引兴，兼有酒销忧。 \n移榻临平岸，携茶上小舟。果穿闻鸟啄，萍破见鱼游。 \n地与尘相远，人将境共幽。泛潭菱点镜，沉浦月生钩。 \n厨晓烟孤起，庭寒雨半收。老饥初爱粥，瘦冷早披裘。 \n洛下招新隐，秦中忘旧游。辞章留凤阁，班籍寄龙楼。 \n病惬官曹静，闲惭俸禄优。琴书中有得，衣食外何求。 \n济世才无取，谋身智不周。应须共心语，万事一时休。",
  "dynasty": "唐代",
  "id": 22776,
  "name": "履道新居二十韵",
  "poet": {
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。",
    "id": 665,
    "image": "https://raw.githubusercontent.com/hujiaweibujidao/poetry/master/image/image_665.jpg",
    "name": "白居易",
    "star": 0
  },
  "star": 1,
  "tags": []
}