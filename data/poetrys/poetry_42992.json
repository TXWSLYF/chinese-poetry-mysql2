{
  "content": "诸佛留藏经，只为人难化。不唯贤与愚，个个心构架。 \n造业大如山，岂解怀忧怕。那肯细寻思，日夜怀奸诈。 \n嗟见世间人，个个爱吃肉。碗碟不曾干，长时道不足。 \n昨日设个斋，今朝宰六畜。都缘业使牵，非干情所欲。 \n一度造天堂，百度造地狱。阎罗使来追，合家尽啼哭。 \n炉子边向火，镬子里澡浴。更得出头时，换却汝衣服。 \n出家要清闲，清闲即为贵。如何尘外人，却入尘埃里。 \n一向迷本心，终朝役名利。名利得到身，形容已憔悴。 \n况复不遂者，虚用平生志。可怜无事人，未能笑得尔。 \n养儿与娶妻，养女求媒娉。重重皆是业，更杀众生命。 \n聚集会亲情，总来看盘饤。目下虽称心，罪簿先注定。 \n得此分段身，可笑好形质。面貌似银盘，心中黑如漆。 \n烹猪又宰羊，夸道甜如蜜。死后受波吒，更莫称冤屈。 \n佛哀三界子，总是亲男女。恐沈黑暗坑，示仪垂化度。 \n尽登无上道，俱证菩提路。教汝痴众生，慧心勤觉悟。 \n佛舍尊荣乐，为愍诸痴子。早愿悟无生，办集无上事。 \n后来出家者，多缘无业次。不能得衣食，头钻入于寺。 \n嗟见世间人，永劫在迷津。不省这个意，修行徒苦辛。 \n我诗也是诗，有人唤作偈。诗偈总一般，读时须子细。 \n缓缓细披寻，不得生容易。依此学修行，大有可笑事。 \n有偈有千万，卒急述应难。若要相知者，但入天台山。 \n岩中深处坐，说理及谈玄。共我不相见，对面似千山。 \n世间亿万人，面孔不相似。借问何因缘，致令遣如此。 \n各执一般见，互说非兼是。但自修己身，不要言他已。 \n男女为婚嫁，俗务是常仪。自量其事力，何用广张施。 \n取债夸人我，论情入骨痴。杀他鸡犬命，身死堕阿鼻。 \n世上一种人，出性常多事。终日傍街衢，不离诸酒肆。 \n为他作保见，替他说道理。一朝有乖张，过咎全归你。 \n我劝出家辈，须知教法深。专心求出离，辄莫染贪淫。 \n大有俗中士，知非不爱金。故知君子志，任运听浮沈。 \n寒山住寒山，拾得自拾得。凡愚岂见知，丰干却相识。 \n见时不可见，觅时何处觅。借问有何缘，却道无为力。 \n从来是拾得，不是偶然称。别无亲眷属，寒山是我兄。 \n两人心相似，谁能徇俗情。若问年多少，黄河几度清。 \n若解捉老鼠，不在五白猫。若能悟理性，那由锦绣包。 \n真珠入席袋，佛性止蓬茅。一群取相汉，用意总无交。 \n运心常宽广，此则名为布。辍己惠于人，方可名为施。 \n后来人不知，焉能会此义。未设一庸僧，早拟望富贵。 \n猕猴尚教得，人何不愤发。前车既落坑，后车须改辙。 \n若也不知此，恐君恶合杀。此来是夜叉，变即成菩萨。 \n自从到此天台寺，经今早已几冬春。 \n山水不移人自老，见却多少后生人。 \n君不见，三界之中纷扰扰，只为无明不了绝。 \n一念不生心澄然，无去无来不生灭。 \n故林又斩新，剡源溪上人。天姥峡关岭，通同次海津。 \n湾深曲岛间，淼淼水云云。借问松禅客，日轮何处暾。 \n自笑老夫筋力败，偏恋松岩爱独游。 \n可叹往年至今日，任运还同不系舟。 \n一入双溪不计春，炼暴黄精几许斤。炉灶石锅频煮沸， \n土甑久烝气味珍。谁来幽谷餐仙食，独向云泉更勿人。 \n延龄寿尽招手石，此栖终不出山门。 \n踯躅一群羊，沿山又入谷。看人贪竹塞，且遭豺狼逐。 \n元不出孳生，便将充口腹。从头吃至尾，ci々无馀肉。 \n银星钉称衡，绿丝作称纽。买人推向前，卖人推向后。 \n不愿他心怨，唯言我好手。死去见阎王，背后插扫帚。 \n闭门私造罪，准拟免灾殃。被他恶部童，抄得报阎王。 \n纵不入镬汤，亦须卧铁床。不许雇人替，自作自身当。 \n悠悠尘里人，常道尘中乐。我见尘中人，心生多愍顾。 \n何哉愍此流，念彼尘中苦。 \n无去无来本湛然，不居内外及中间。 \n一颗水精绝瑕翳，光明透满出人天。 \n少年学书剑，叱驭到荆州。闻伐匈奴尽，婆娑无处游。 \n归来翠岩下，席草玩清流。壮士志未骋，猕猴骑土牛。 \n三界如转轮，浮生若流水。蠢蠢诸品类，贪生不觉死。 \n汝看朝垂露，能得几时子。 \n闲入天台洞，访人人不知。寒山为伴侣，松下啖灵芝。 \n每谈今古事，嗟见世愚痴。个个入地狱，早晚出头时。 \n古佛路凄凄，愚人到却迷。只缘前业重，所以不能知。 \n欲识无为理，心中不挂丝。生生勤苦学，必定睹天师。 \n各有天真佛，号之为宝王。珠光日夜照，玄妙卒难量。 \n盲人常兀兀，那肯怕灾殃。唯贪淫泆业，此辈实堪伤。 \n出家求出离，哀念苦众生。助佛为扬化，令教选路行。 \n何曾解救苦，恣意乱纵横。一时同受溺，俱落大深坑。 \n常饮三毒酒，昏昏都不知。将钱作梦事，梦事成铁围。 \n以苦欲舍苦，舍苦无出期。应须早觉悟，觉悟自归依。 \n云山叠叠几千重，幽谷路深绝人踪。 \n碧涧清流多胜境，时来鸟语合人心。 \n后来出家子，论情入骨痴。本来求解脱，却见受驱驰。 \n终朝游俗舍，礼念作威仪。博钱沽酒吃，翻成客作儿。 \n若论常快活，唯有隐居人。林花长似锦，四季色常新。 \n或向岩间坐，旋瞻见桂轮。虽然身畅逸，却念世间人。 \n我见出家人，总爱吃酒肉。此合上天堂，却沈归地狱。 \n念得两卷经，欺他道鄽俗。岂知鄽俗士，大有根性熟。 \n我见顽钝人，灯心柱须弥。蚁子啮大树，焉知气力微。 \n学咬两茎菜，言与祖师齐。火急求忏悔，从今辄莫迷。 \n若见月光明，照烛四天下。圆晖挂太虚，莹净能萧洒。 \n人道有亏盈，我见无衰谢。状似摩尼珠，光明无昼夜。 \n余住无方所，盘泊无为理。时陟涅盘山，或玩香林寺。 \n寻常只是闲，言不干名利。东海变桑田，我心谁管你。 \n左手握骊珠，右手执慧剑。先破无明贼，神珠自吐焰。 \n伤嗟愚痴人，贪爱那生厌。一堕三途间，始觉前程险。 \n般若酒泠泠，饮多人易醒。余住天台山，凡愚那见形。 \n常游深谷洞，终不逐时情。无思亦无虑，无辱也无荣。 \n平生何所忧，此世随缘过。日月如逝波，光阴石中火。 \n任他天地移，我畅岩中坐。 \n嗟见多知汉，终日枉用心。岐路逞喽罗，欺谩一切人。 \n唯作地狱滓，不修来世因。忽尔无常到，定知乱纷纷。 \n迢迢山径峻，万仞险隘危。石桥莓苔绿，时见白云飞。 \n瀑布悬如练，月影落潭晖。更登华顶上，犹待孤鹤期。 \n松月冷飕飕，片片云霞起。匼匝几重山，纵目千万里。 \n谿潭水澄澄，彻底镜相似。可贵灵台物，七宝莫能比。 \n世有多解人，愚痴学闲文。不忧当来果，唯知造恶因。 \n见佛不解礼，睹僧倍生瞋.五逆十恶辈，三毒以为邻。 \n死去入地狱，未有出头辰。 \n人生浮世中，个个愿富贵。高堂车马多，一呼百诺至。 \n吞并田地宅，准拟承后嗣。未逾七十秋，冰消瓦解去。 \n水浸泥弹丸，思量无道理。浮沤梦幻身，百年能几几。 \n不解细思惟，将言长不死。诛剥垒千金，留将与妻子。 \n云林最幽栖，傍涧枕月谿.松拂盘陀石，甘泉涌凄凄。 \n静坐偏佳丽，虚岩曚雾迷。怡然居憩地，日。 \n可笑是林泉，数里少人烟。云从岩嶂起，瀑布水潺潺。 \n猿啼唱道曲，虎啸出人间。松风清飒飒，鸟语声关关。 \n独步绕石涧，孤陟上峰峦。时坐盘陀石，偃仰攀萝沿。 \n遥望城隍处，惟闻闹喧喧。",
  "dynasty": "唐代",
  "id": 42992,
  "name": "诗",
  "poet": {
    "desc": "唐代丰干禅师，住在天台山国清寺，一天，在松林漫步，山道旁忽然传来小孩啼哭声音，他寻声一看，原来是一个稚龄的小孩，衣服虽不整，但相貌奇伟，问了附近村庄人家，没有人知道这是谁家的孩子，丰干禅师不得已，只好把这男孩带回国清寺，等待人家来认领。因他是丰干禅师捡回来的，所以大家都叫他“拾得”。于唐代贞观年间由天台山至苏州妙利普明塔院任住持，此院遂改名为闻名中外的苏州寒山寺。诗人张继据此留下脍炙人口的《枫桥夜泊》。",
    "id": 2237,
    "image": "https://raw.githubusercontent.com/hujiaweibujidao/poetry/master/image/image_2237.jpg",
    "name": "拾得",
    "star": 0
  },
  "star": 2,
  "tags": []
}