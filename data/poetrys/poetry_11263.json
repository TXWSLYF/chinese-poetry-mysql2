{
  "content": "文章千古事，得失寸心知。作者皆殊列，名声岂浪垂。 \n骚人嗟不见，汉道盛于斯。前辈飞腾入，馀波绮丽为。 \n后贤兼旧列，历代各清规。法自儒家有，心从弱岁疲。 \n永怀江左逸，多病邺中奇。騄骥皆良马，骐驎带好儿。 \n车轮徒已斫，堂构惜仍亏。漫作潜夫论，虚传幼妇碑。 \n缘情慰漂荡，抱疾屡迁移。经济惭长策，飞栖假一枝。 \n尘沙傍蜂虿，江峡绕蛟螭。萧瑟唐虞远，联翩楚汉危。 \n圣朝兼盗贼，异俗更喧卑。郁郁星辰剑，苍苍云雨池。 \n两都开幕府，万宇插军麾。南海残铜柱，东风避月支。 \n音书恨乌鹊，号怒怪熊罴。稼穑分诗兴，柴荆学土宜。 \n故山迷白阁，秋水隐黄陂。不敢要佳句，愁来赋别离。",
  "dynasty": "唐代",
  "id": 11263,
  "name": "偶题",
  "poet": {
    "desc": "杜甫（712－770），字子美，自号少陵野老，世称“杜工部”、“杜少陵”等，汉族，河南府巩县（今河南省巩义市）人，唐代伟大的现实主义诗人，杜甫被世人尊为“诗圣”，其诗被称为“诗史”。杜甫与李白合称“李杜”，为了跟另外两位诗人李商隐与杜牧即“小李杜”区别开来，杜甫与李白又合称“大李杜”。他忧国忧民，人格高尚，他的约1400余首诗被保留了下来，诗艺精湛，在中国古典诗歌中备受推崇，影响深远。759-766年间曾居成都，后世有杜甫草堂纪念。",
    "id": 474,
    "image": "https://raw.githubusercontent.com/hujiaweibujidao/poetry/master/image/image_474.jpg",
    "name": "杜甫",
    "star": 0
  },
  "star": 13,
  "tags": []
}