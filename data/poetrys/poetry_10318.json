{
  "content": "云纪轩皇代，星高太白年。庙堂咨上策，幕府制中权。 \n盘石藩维固，升坛礼乐先。国章荣印绶，公服贵貂蝉。 \n乐善旌深德，输忠格上玄。剪桐光宠锡，题剑美贞坚。 \n圣祚雄图广，师贞武德虔。雷霆七校发，旌旆五营连。 \n华省征群乂，霜台举二贤。岂伊公望远，曾是茂才迁。 \n并秉韬钤术，兼该翰墨筵。帝思麟阁像，臣献柏梁篇。 \n振玉登辽甸，摐金历蓟壖。度河飞羽檄，横海泛楼船。 \n北伐声逾迈，东征务以专。讲戎喧涿野，料敌静居延。 \n军势持三略，兵戎自九天。朝瞻授钺去，时听偃戈旋。 \n大漠风沙里，长城雨雪边。云端临碣石，波际隐朝鲜。 \n夜壁冲高斗，寒空驻彩旃。倚弓玄兔月，饮马白狼川。 \n庶物随交泰，苍生解倒悬。四郊增气象，万里绝风烟。 \n关塞鸿勋著，京华甲第全。落梅横吹后，春色凯歌前。 \n直道常兼济，微才独弃捐。曳裾诚已矣，投笔尚凄然。 \n作赋同元淑，能诗匪仲宣。云霄不可望，空欲仰神仙。",
  "dynasty": "唐代",
  "id": 10318,
  "name": "信安王幕府诗",
  "poet": {
    "desc": "高适是我国唐代著名的边塞诗人，世称“高常侍”。 作品收录于《高常侍集》。高适与岑参并称“高岑”，其诗作笔力雄健，气势奔放，洋溢着盛唐时期所特有的奋发进取、蓬勃向上的时代精神。",
    "id": 227,
    "image": "https://raw.githubusercontent.com/hujiaweibujidao/poetry/master/image/image_227.jpg",
    "name": "高适",
    "star": 0
  },
  "star": 1,
  "tags": []
}