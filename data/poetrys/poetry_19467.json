{
  "content": "岩谷不自胜，水木幽奇多。朔风入空曲，泾流无大波。 \n迢递径难尽，参差势相罗。雪霜有时洗，尘土无由和。 \n洁冷诚未厌，晚步将如何。 \n出曲水未断，入山深更重。泠泠若仙语，皎皎多异容。 \n万响不相杂，四时皆有浓。日月互分照，云霞各生峰。 \n久迷向方理，逮兹耸前踪。 \n荒策每恣远，戆步难自回。已抱苔藓疾，尚凌潺湲隈。 \n驿骥苦衔勒，笼禽恨摧颓。实力苟未足，浮夸信悠哉。 \n顾惟非时用，静言还自咍。 \n朔水刀剑利，秋石琼瑶鲜。鱼龙气不腥，潭洞状更妍。 \n磴雪入呀谷，掬星洒遥天。声忙不及韵，势疾多断涟。 \n输去虽有恨，躁气一何颠。蜿蜒相缠掣，荦确亦回旋。 \n黑草濯铁发，白苔浮冰钱。具生此云遥，非德不可甄。 \n何况被犀士，制之空以权。始知静刚猛，文教从来先。 \n空谷耸视听，幽湍泽心灵。疾流脱鳞甲，叠岸冲风霆。 \n丹巘堕环景，霁波灼虚形。淙淙豗厚轴，棱棱攒高冥。 \n弱栈跨旋碧，危梯倚凝青。飘飘鹤骨仙，飞动鳌背庭。 \n常闻夸大言，下顾皆细萍。 \n百尺明镜流，千曲寒星飞。为君洗故物，有色如新衣。 \n不饮泥土污，但饮雪霜饥。石棱玉纤纤，草色琼霏霏。 \n谷磑有馀力，溪舂亦多机。从来一智萌，能使众利归。 \n因之山水中，喧然论是非。 \n入深得奇趣，升险为良跻。搜胜有闻见，逃俗无踪蹊。 \n穴流恣回转，窍景忘东西。戆兽鲜猜惧，罗人巧罝罤. \n幽驰异处所，忍虑多端倪。虚获我何饱，实归彼非迷。 \n斯文浪云洁，此旨谁得齐。 \n屑珠泻潺湲，裂玉何威瑰。若调千瑟弦，未果一曲谐。 \n古骇毛发栗，险惊视听乖。二老皆劲骨，风趋缘欹崖。 \n地远有馀美，我游采弃怀。乘时幸勤鉴，前恨多幽霾。 \n弱力谢刚健，蹇策贵安排。始知随事静，何必当夕斋。 \n昔浮南渡飙，今攀朔山景。物色多瘦削，吟笑还孤永。 \n日月冻有棱，雪霜空无影。玉喷不生冰，瑶涡旋成井。 \n潜角时耸光，隐鳞乍漂冏。再吟获新胜，返步失前省。 \n惬怀虽已多，惕虑未能整。颓阳落何处，升魄衔疏岭。 \n圣朝搜岩谷，此地多遗玩。怠惰成远游，顽疏恣灵观。 \n劲飙刷幽视，怒水慑馀懦。曾是结芳诚，远兹勉流倦。 \n冰条耸危虑，霜翠莹遐眄。物诱信多端，荒寻谅难遍。 \n去矣朔之隅，翛然楚之甸。",
  "dynasty": "唐代",
  "id": 19467,
  "name": "石淙（一作五淙十首）",
  "poet": {
    "desc": "孟郊，(751～814)，唐代诗人。字东野。汉族，湖州武康（今浙江德清）人，祖籍平昌（今山东临邑东北），先世居洛阳（今属河南）。唐代著名诗人。现存诗歌500多首，以短篇的五言古诗最多，代表作有《游子吟》。有“诗囚”之称，又与贾岛齐名，人称“郊寒岛瘦”。元和九年，在阌乡(今河南灵宝)因病去世。张籍私谥为贞曜先生。",
    "id": 232,
    "image": "https://raw.githubusercontent.com/hujiaweibujidao/poetry/master/image/image_232.jpg",
    "name": "孟郊",
    "star": 0
  },
  "star": 1,
  "tags": []
}