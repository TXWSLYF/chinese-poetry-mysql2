{
  "content": "有客有客字子美，白头乱发垂过耳。\n岁拾橡栗随狙公，天寒日暮山谷里。\n中原无书归不得，手脚冻皴皮肉死。\n呜呼一歌兮歌已哀，悲风为我从天来。\n长镵长镵白木柄，我生托子以为命。\n黄独无苗山雪盛，短衣数挽不掩胫。\n此时与子空归来，男呻女吟四壁静。\n呜呼二歌兮歌始放，邻里为我色惆怅。\n有弟有弟在远方，三人各瘦何人强。\n生别展转不相见，胡尘暗天道路长。\n东飞鴐鹅后鹙鶬，安得送我置汝旁。\n呜呼三歌兮歌三发，汝归何处收兄骨。\n有妹有妹在钟离，良人早殁诸孤痴。\n长淮浪高蛟龙怒，十年不见来何时。\n扁舟欲往箭满眼，杳杳南国多旌旗。\n呜呼四歌兮歌四奏，林猿为我啼清昼。\n四山多风溪水急，寒雨飒飒枯树湿。\n黄蒿古城云不开，白狐跳梁黄狐立。\n我生何为在穷谷，中夜起坐万感集。\n呜呼五歌兮歌正长，魂招不来归故乡。\n南有龙兮在山湫，古木巃嵸枝相樛。\n木叶黄落龙正蛰，蝮蛇东来水上游。\n我行怪此安敢出，拔剑欲斩且复休。\n呜呼六歌兮歌思迟，溪壑为我回春姿。\n男儿生不成名身已老，三年饥走荒山道。\n长安卿相多少年，富贵应须致身早。\n山中儒生旧相识，但话宿昔伤怀抱。\n呜呼七歌兮悄终曲，仰视皇天白日速。",
  "dynasty": "唐代",
  "id": 73096,
  "name": "同谷七歌",
  "poet": {
    "desc": "杜甫（712－770），字子美，自号少陵野老，世称“杜工部”、“杜少陵”等，汉族，河南府巩县（今河南省巩义市）人，唐代伟大的现实主义诗人，杜甫被世人尊为“诗圣”，其诗被称为“诗史”。杜甫与李白合称“李杜”，为了跟另外两位诗人李商隐与杜牧即“小李杜”区别开来，杜甫与李白又合称“大李杜”。他忧国忧民，人格高尚，他的约1400余首诗被保留了下来，诗艺精湛，在中国古典诗歌中备受推崇，影响深远。759-766年间曾居成都，后世有杜甫草堂纪念。",
    "id": 474,
    "image": "https://raw.githubusercontent.com/hujiaweibujidao/poetry/master/image/image_474.jpg",
    "name": "杜甫",
    "star": 0
  },
  "star": 7,
  "tags": [
    "生活",
    "抒情",
    "哀怨",
    "愁苦"
  ]
}