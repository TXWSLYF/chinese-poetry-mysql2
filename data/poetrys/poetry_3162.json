{
  "content": "临高台，高台迢递绝浮埃。瑶轩绮构何崔嵬， \n鸾歌凤吹清且哀。俯瞰长安道，萋萋御沟草。 \n斜对甘泉路，苍苍茂陵树。高台四望同， \n帝乡佳气郁葱葱。紫阁丹楼纷照耀，璧房锦殿相玲珑。 \n东弥长乐观，西指未央宫。赤城映朝日，绿树摇春风。 \n旗亭百隧开新市，甲第千甍分戚里。朱轮翠盖不胜春， \n叠榭层楹相对起。复有青楼大道中，绣户文窗雕绮栊。 \n锦衾夜不襞，罗帷昼未空。歌屏朝掩翠，妆镜晚窥红。 \n为君安宝髻，蛾眉罢花丛。尘间狭路黯将暮， \n云间月色明如素。鸳鸯池上两两飞，凤凰楼下双双度。 \n物色正如此，佳期那不顾。银鞍绣毂盛繁华， \n可怜今夜宿娼家。娼家少妇不须颦，东园桃李片时春。 \n君看旧日高台处，柏梁铜雀生黄尘。",
  "dynasty": "唐代",
  "id": 3162,
  "name": "临高台",
  "poet": {
    "desc": "王勃（649或650～676或675年），唐代诗人。汉族，字子安。绛州龙门(今山西河津)人。王勃与杨炯、卢照邻、骆宾王齐名，世称“初唐四杰”，其中王勃是“初唐四杰”之首。",
    "id": 289,
    "image": "https://raw.githubusercontent.com/hujiaweibujidao/poetry/master/image/image_289.jpg",
    "name": "王勃",
    "star": 0
  },
  "star": 5,
  "tags": []
}