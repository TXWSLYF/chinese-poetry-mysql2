{
  "content": "华阳道士南游归，手中半卷青萝衣。自言逋客持赠我， \n乃是钱塘丁翰之。连江大抵多奇岫，独话君家最奇秀。 \n盘烧天竺春笋肥，琴倚洞庭秋石瘦。草堂暗引龙泓溜， \n老树根株若蹲兽。霜浓果熟未容收，往往儿童杂猿狖。 \n去岁猖狂有黄寇，官军解散无人斗。满城奔迸翰之闲， \n只把枯松塞圭窦。前度相逢正卖文，一钱不直虚云云。 \n今来利作采樵客，可以抛身麋鹿群。丁隐君，丁隐君， \n叩头且莫变名氏，即日更寻丁隐君。",
  "dynasty": "唐代",
  "id": 33684,
  "name": "丁隐君歌",
  "poet": {
    "desc": "陆龟蒙（？～公元881年），唐代农学家、文学家，字鲁望，别号天随子、江湖散人、甫里先生，江苏吴县人。曾任湖州、苏州刺史幕僚，后隐居松江甫里，编著有《甫里先生文集》等。 他的小品文主要收在《笠泽丛书》中，现实针对性强，议论也颇精切，如《野庙碑》、《记稻鼠》等。陆龟蒙与皮日休交友，世称“皮陆”，诗以写景咏物为多。",
    "id": 335,
    "image": "https://raw.githubusercontent.com/hujiaweibujidao/poetry/master/image/image_335.jpg",
    "name": "陆龟蒙",
    "star": 0
  },
  "star": 1,
  "tags": []
}