{
  "content": "枝枝交影锁长门，嫩色曾沾雨露恩。 \n凤辇不来春欲尽，空留莺语到黄昏。 \n水殿年年占早芳，柔条偏惹御炉香。 \n而今万乘多巡狩，辇路无阴绿草长。 \n玉楼烟薄不胜芳，金屋寒轻翠带长。 \n公子骅骝往何处，绿阴堪系紫游缰。 \n嫩叶初齐不耐寒，风和时拂玉栏干。 \n君王去日曾攀折，泣雨伤春翠黛残。 \n微黄才绽未成阴，绣户珠帘相映深。 \n长恨早梅无赖极，先将春色出前林。 \n隋家堤上已成尘，汉将营边不复春。 \n只向江南并塞北，酒旗相伴惹行人。 \n陌上河边千万枝，怕寒愁雨尽低垂。 \n黄金穟短人多折，已恨东风不展眉。",
  "dynasty": "唐代",
  "id": 32000,
  "name": "折杨柳七首（第一、二、四首一作王贞白诗）",
  "poet": {
    "desc": "段成式（803-863），字柯古。晚唐邹平人，唐代著名志怪小说家，约生于唐德宗贞元十九年（公元803年），卒于懿宗咸通四年（公元863年），其父段文昌，曾任宰相，封邹平郡公，工诗，有文名。在诗坛上，他与李商隐、温庭筠齐名。段成式信佛读经，饮酒赋诗唱和，以解其忧，诗中多流露出超脱世俗的消极情绪。",
    "id": 1136,
    "name": "段成式",
    "star": 0
  },
  "star": 3,
  "tags": []
}