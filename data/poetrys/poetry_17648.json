{
  "content": "辱赠不知报，我歌尔其聆。首叙始识面，次言后分形。 \n道途绵万里，日月垂十龄。浚郊避兵乱，睢岸连门停。 \n肝胆一古剑，波涛两浮萍。渍墨窜旧史，磨丹注前经。 \n义苑手秘宝，文堂耳惊霆。暄晨躡露舄，暑夕眠风棂。 \n结友子让抗，请师我惭丁。初味犹啖蔗，遂通斯建瓴。 \n搜奇日有富，嗜善心无宁。石梁平侹侹，沙水光泠泠。 \n乘枯摘野艳，沈细抽潜腥。游寺去陟巘，寻径返穿汀。 \n缘云竹竦竦，失路麻冥冥。淫潦忽翻野，平芜眇开溟。 \n防泄堑夜塞，惧冲城昼扃。及去事戎辔，相逢宴军伶。 \n觥秋纵兀兀，猎旦驰駉駉.从赋始分手，朝京忽同舲. \n急时促暗棹，恋月留虚亭。毕事驱传马，安居守窗萤。 \n梅花灞水别，宫烛骊山醒。省选逮投足，乡宾尚摧翎。 \n尘祛又一掺，泪眦还双荧。洛邑得休告，华山穷绝陉。 \n倚岩睨海浪，引袖拂天星。日驾此回辖，金神所司刑。 \n泉绅拖修白，石剑攒高青。磴藓澾拳跼，梯飚飐伶俜。 \n悔狂已咋指，垂诫仍镌铭。峨豸忝备列，伏蒲愧分泾。 \n微诚慕横草，琐力摧撞筳.叠雪走商岭，飞波航洞庭。 \n下险疑堕井，守官类拘囹。荒餐茹獠蛊，幽梦感湘灵。 \n刺史肃蓍蔡，吏人沸蝗螟。点缀簿上字，趋跄閤前铃。 \n赖其饱山水，得以娱瞻听。紫树雕斐亹，碧流滴珑玲。 \n映波铺远锦，插地列长屏。愁狖酸骨死，怪花醉魂馨。 \n潜苞绛实坼，幽乳翠毛零。赦行五百里，月变三十蓂. \n渐阶群振鹭，入学诲螟蛉。苹甘谢鸣鹿，罍满惭罄瓶。 \n冏冏抱瑚琏，飞飞联鶺鴒.鱼鬣欲脱背，虬光先照硎。 \n岂独出丑类，方当动朝廷。勤来得晤语，勿惮宿寒厅。",
  "dynasty": "唐代",
  "id": 17648,
  "name": "答张彻（愈为四门博士时作张彻愈门下士又愈之从子婿）",
  "poet": {
    "desc": "韩愈（768～824）字退之，唐代文学家、哲学家、思想家，河阳（今河南省焦作孟州市）人，汉族。祖籍河北昌黎，世称韩昌黎。晚年任吏部侍郎，又称韩吏部。谥号“文”，又称韩文公。他与柳宗元同为唐代古文运动的倡导者，主张学习先秦两汉的散文语言，破骈为散，扩大文言文的表达功能。宋代苏轼称他“文起八代之衰”，明人推他为唐宋八大家之首，与柳宗元并称“韩柳”，有“文章巨公”和“百代文宗”之名，作品都收在《昌黎先生集》里。韩愈在思想上是中国“道统”观念的确立者，是尊儒反佛的里程碑式人物。",
    "id": 682,
    "image": "https://raw.githubusercontent.com/hujiaweibujidao/poetry/master/image/image_682.jpg",
    "name": "韩愈",
    "star": 0
  },
  "star": 3,
  "tags": []
}