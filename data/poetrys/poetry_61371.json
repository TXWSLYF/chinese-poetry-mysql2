{
  "content": "春小寒轻，南枝一夜阳和转。东君先递玉麟香，冷蕊幽芳满。应把朱帘暮卷。更何须、金猊烟暖。千山月淡，万里尘清，酒樽经卷。 \n楼上胡床，笑谈声里机谋远。甲兵百万出胸中，谁谓江流浅。憔悴狂胡计短。定相将、来朝悔晚。功名做了，金鼎和羹，卷藏袍雁。",
  "dynasty": "宋代",
  "id": 61371,
  "name": "烛影摇红（再次虚斋先生梅词韵）",
  "poet": {
    "desc": "［约公元1208年前后在世］字方叔，号芸窗，南徐（一作润州）人。生卒年均不详，约宋宁宗嘉定初前后在世。淳佑间，任句容令。宝佑中，为江东制置使参议、机宜文字。榘著有《芸窗词稿》一卷，《四库总目》传于世。",
    "id": 317,
    "name": "张榘",
    "star": 0
  },
  "star": 1,
  "tags": []
}