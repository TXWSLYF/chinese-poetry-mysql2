{
  "content": "碧落云收尽，天涯雪霁时。草开当井地，树折带巢枝。 \n野渡滋寒麦，高泉涨禁池。遥分丹阙出，迥对上林宜。 \n宿片攀檐取，凝花就砌窥。气凌禽翅束，冻入马蹄危。 \n北想连沙漠，南思极海涯。冷光兼素彩，向暮朔风吹。",
  "dynasty": "唐代",
  "id": 39373,
  "name": "长安雪后",
  "poet": {
    "desc": "喻坦之，晚唐诗人，名列“咸通十哲”。唐懿宗咸通年间屡试不中，后久居长安，与建州刺史李频为友，今存诗十八首。",
    "id": 2091,
    "name": "喻坦之",
    "star": 0
  },
  "star": 1,
  "tags": []
}