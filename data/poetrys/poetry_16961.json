{
  "content": "上宰坐论道，郊居仍里仁。六符既昭晰，万象随陶钧。 \n旭旦下玉墀，鸣驺拂车茵。轩窗退残暑，风物迎萧辰。 \n山泽蜃雨出，林塘鱼鸟驯。岂同求羊径，共是羲皇人。 \n石君五曹重，左户三壤均。居止烟火接，逢迎鸡黍频。 \n大方本无隅，盛德必有邻。千年郢曲后，复此闻阳春。",
  "dynasty": "唐代",
  "id": 16961,
  "name": "奉和新卜城南郊居得与卫右丞邻舍，因赋诗寄赠",
  "poet": {
    "desc": "权德舆，唐代文学家。字载之。天水略阳（今甘肃秦安）人。后徙润州丹徒（今江苏镇江）。德宗时，召为太常博士，改左补阙，迁起居舍人、知制诰，进中书舍人。宪宗时，拜礼部尚书、同中书门下平章事，后徙刑部尚书，复以检校吏部尚书出为山南西道节度使。卒谥文，后人称为权文公。",
    "id": 603,
    "image": "https://raw.githubusercontent.com/hujiaweibujidao/poetry/master/image/image_603.jpg",
    "name": "权德舆",
    "star": 0
  },
  "star": 1,
  "tags": []
}