{
  "content": "曾傍龙舟拂翠华，至今凝恨倚天涯。但经春色还秋色， \n不觉杨家是李家。背日古阴从北朽，逐波疏影向南斜。 \n年年只有晴风便，遥为雷塘送雪花。",
  "dynasty": "唐代",
  "id": 34770,
  "name": "隋堤柳",
  "poet": {
    "desc": "李山甫，唐朝。咸通中累举不第，依魏博幕府为从事。尝逮事乐彦祯、罗弘信父子，文笔雄健，名著一方。诗一卷。",
    "id": 1308,
    "name": "李山甫",
    "star": 0
  },
  "star": 1,
  "tags": []
}