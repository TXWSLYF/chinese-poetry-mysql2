{
  "content": "江州望通州，天涯与地末。有山万丈高，有江千里阔。 \n间之以云雾，飞鸟不可越。谁知千古险，为我二人设。 \n通州君初到，郁郁愁如结。江州我方去，迢迢行未歇。 \n道路日乖隔，音信日断绝。因风欲寄语，地远声不彻。 \n生当复相逢，死当从此别。 \n君游襄阳日，我在长安住。今君在通州，我过襄阳去。 \n襄阳九里郭，楼堞连云树。顾此稍依依，是君旧游处。 \n苍茫兼葭水，中有浔阳路。此去更相思，江西少亲故。 \n去国日已远，喜逢物似人。如何含此意，江上坐思君。 \n有如河岳气，相合方氛氲。狂风吹中绝，两处成孤云。 \n风回终有时，云合岂无因。努力各自爱，穷通我尔身。",
  "dynasty": "唐代",
  "id": 21649,
  "name": "寄微之三首",
  "poet": {
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。",
    "id": 665,
    "image": "https://raw.githubusercontent.com/hujiaweibujidao/poetry/master/image/image_665.jpg",
    "name": "白居易",
    "star": 0
  },
  "star": 2,
  "tags": []
}