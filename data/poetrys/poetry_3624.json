{
  "content": "穹庐杂种乱金方，武将神兵下玉堂。天子旌旗过细柳， \n匈奴运数尽枯杨。关头落月横西岭，塞下凝云断北荒。 \n漠漠边尘飞众鸟，昏昏朔气聚群羊。依稀蜀杖迷新竹， \n仿佛胡床识故桑。临海旧来闻骠骑，寻河本自有中郎。 \n坐看战壁为平土，近待军营作破羌。",
  "dynasty": "唐代",
  "id": 3624,
  "name": "从军行",
  "poet": {
    "id": 0,
    "name": "崔融1",
    "star": 0
  },
  "star": 1,
  "tags": []
}