{
  "content": "方城临临，王卒峙之。匪徼匪竞，皇有正命。 \n皇命于愬，往舒余仁。踣彼艰顽，柔惠是驯。 \n愬拜即命，于皇之训。既砺既攻，以后厥刃。 \n王师嶷嶷，熊罴是式。衔勇韬力，日思予殛。 \n寇昏以狂，敢蹈愬疆。士获厥心，大袒高骧。 \n长戟酋矛，粲其绥章。右翦左屠，聿禽其良。 \n其良既宥，告以父母。恩柔于肌，卒贡尔有。 \n维彼攸恃，乃侦乃诱。维彼攸宅，乃发乃守。 \n其恃爰获，我功我多。阴谍厥图，以究尔讹。 \n雨雪洋洋，大风来加，于燠其寒，于迩其遐。 \n汝阴之茫，悬瓠之峨。是震是拔，大歼厥家。 \n狡虏既縻，输于国都。示之市人，即社行诛。 \n乃谕乃止，蔡有厚喜。完其室家，仰父俯子。 \n汝水沄沄，既清而瀰。蔡人行歌，我步逶迟。 \n蔡人歌矣，蔡风和矣。孰颣蔡初，胡甈尔居。 \n式慕以康，为愿有馀。是究是咨，皇德既舒。 \n皇曰咨愬，裕乃父功。昔我文祖，惟西平是庸。 \n内诲于家，外刑于邦。孰是蔡人，而不率从。 \n蔡人率止，惟西平有子。西平有子，惟我有臣。 \n畴允大邦，俾惠我人。于庙告功，以顾万方。",
  "dynasty": "唐代",
  "id": 18178,
  "name": "奉平淮夷雅表。方城命愬守也卒入蔡得其大丑以平淮右",
  "poet": {
    "desc": "柳宗元（773年－819年），字子厚，唐代河东（今山西运城）人，杰出诗人、哲学家、儒学家乃至成就卓著的政治家，唐宋八大家之一。著名作品有《永州八记》等六百多篇文章，经后人辑为三十卷，名为《柳河东集》。因为他是河东人，人称柳河东，又因终于柳州刺史任上，又称柳柳州。柳宗元与韩愈同为中唐古文运动的领导人物，并称“韩柳”。在中国文化史上，其诗、文成就均极为杰出，可谓一时难分轩轾。",
    "id": 646,
    "image": "https://raw.githubusercontent.com/hujiaweibujidao/poetry/master/image/image_646.jpg",
    "name": "柳宗元",
    "star": 0
  },
  "star": 5,
  "tags": []
}