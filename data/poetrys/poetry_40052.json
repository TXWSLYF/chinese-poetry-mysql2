{
  "content": "金风飒已起，还是招渔翁。携酒天姥岑，自弹峄阳桐。 \n脱却登山履，赤脚翘青筇。泉声扫残暑，猿臂攀长松。 \n翠微泛樽绿，苔藓分烟红。造化处术内，相对数壶空。 \n醉眠岭上草，不觉夜露浓。一梦到天晓，始觉一醉中。 \n皎然梦中路，直到瀛洲东。初平把我臂，相与骑白龙。 \n三留对上帝，玉楼十二重。上帝赐我酒，送我敲金钟。 \n宝阁香敛苒，琪树寒玲珑。动叶如笙篁，音律相怡融。 \n珍重此一醉，百骸出天地。长如此梦魂，永谢名与利。",
  "dynasty": "唐代",
  "id": 40052,
  "name": "秋醉歌",
  "poet": {
    "desc": "[唐]（约公元八七四年前后在世）字不详，闽中人。生卒年均不详，约唐僖宗乾符初前后在世。尝于大中十二年，（公元八五八年）游长沙，获一女奴，惑之几死。工诗，与周朴齐名。为著有诗集一卷，《新唐书艺文志》又著诗人主客图，并传于世。",
    "id": 1209,
    "name": "张为",
    "star": 0
  },
  "star": 1,
  "tags": []
}