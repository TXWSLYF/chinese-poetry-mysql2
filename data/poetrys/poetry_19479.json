{
  "content": "家家有芍药，不妨至温柔。温柔一同女，红笑笑不休。 \n月娥双双下，楚艳枝枝浮。洞里逢仙人，绰约青宵游。 \n芍药谁为婿，人人不敢来。唯应待诗老，日日殷勤开。 \n玉立无气力，春凝且裴徊。将何谢青春，痛饮一百杯。 \n芍药吹欲尽，无奈晓风何。馀花欲谁待，唯待谏郎过。 \n谏郎不事俗，黄金买高歌。高歌夜更清，花意晚更多。 \n饮之不见底，醉倒深红波。红波荡谏心，谏心终无它。 \n独游终难醉，挈榼徒经过。问花不解语，劝得酒无多。 \n三年此村落，春色入心悲。料得一孀妇，经时独泪垂。",
  "dynasty": "唐代",
  "id": 19479,
  "name": "看花",
  "poet": {
    "desc": "孟郊，(751～814)，唐代诗人。字东野。汉族，湖州武康（今浙江德清）人，祖籍平昌（今山东临邑东北），先世居洛阳（今属河南）。唐代著名诗人。现存诗歌500多首，以短篇的五言古诗最多，代表作有《游子吟》。有“诗囚”之称，又与贾岛齐名，人称“郊寒岛瘦”。元和九年，在阌乡(今河南灵宝)因病去世。张籍私谥为贞曜先生。",
    "id": 232,
    "image": "https://raw.githubusercontent.com/hujiaweibujidao/poetry/master/image/image_232.jpg",
    "name": "孟郊",
    "star": 0
  },
  "star": 1,
  "tags": []
}