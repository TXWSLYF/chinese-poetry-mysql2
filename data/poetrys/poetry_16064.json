{
  "content": "弟子部中留一色，听风听水作霓裳。 \n散声未足重来授，直到床前见上皇。 \n中管五弦初半曲，遥教合上隔帘听。 \n一声声向天头落，效得仙人夜唱经。 \n自直梨园得出稀，更番上曲不教归。 \n一时跪拜霓裳彻，立地阶前赐紫衣。 \n旋翻新谱声初足，除却梨园未教人。 \n宣与书家分手写，中官走马赐功臣。 \n伴教霓裳有贵妃，从初直到曲成时。 \n日长耳里闻声熟，拍数分毫错总知。 \n弦索摐摐隔彩云，五更初发一山闻。 \n武皇自送西王母，新换霓裳月色裙。 \n敕赐宫人澡浴回，遥看美女院门开。 \n一山星月霓裳动，好字先从殿里来。 \n传呼法部按霓裳，新得承恩别作行。 \n应是贵妃楼上看，内人舁下彩罗箱。 \n朝元阁上山风起，夜听霓裳玉露寒。 \n宫女月中更替立，黄金梯滑并行难。 \n知向华清年月满，山头山底种长生。 \n去时留下霓裳曲，总是离宫别馆声。",
  "dynasty": "唐代",
  "id": 16064,
  "name": "霓裳词十首",
  "poet": {
    "desc": "王建(约767年—约830年)：字仲初，生于颍川(今河南许昌)，唐朝诗人。其著作，《新唐书·艺文志》、《郡斋读书志》、《直斋书录解题》等皆作10卷，《崇文总目》作2卷。",
    "id": 482,
    "image": "https://raw.githubusercontent.com/hujiaweibujidao/poetry/master/image/image_482.jpg",
    "name": "王建",
    "star": 0
  },
  "star": 1,
  "tags": []
}