{
  "content": "瑜珮升青殿，秾华降紫微。还如桃李发，更似凤凰飞。 \n金屋真离象，瑶台起婺徽。彩缨纷碧坐，缋羽泛褕衣。 \n云路移彤辇，天津转明镜。仙珠照乘归，宝月重轮映。 \n望园嘉宴洽，主第欢娱盛。丝竹扬帝熏，簪裾奉宸庆。 \n丛云霭晓光，湛露晞朝阳。天文天景丽，睿藻睿词芳。 \n玉庭散秋色，银宫生夕凉。太平超邃古，万寿乐无疆。",
  "dynasty": "唐代",
  "id": 2615,
  "name": "奉和太子纳妃太平公主出降三首",
  "poet": {
    "desc": "裴守真，绛州稷山人也。后魏冀州刺史叔业六世孙也。父慎，大业中为淮南郡司户。属郡人杨琳、田瓒据郡作乱，尽杀官吏。以慎素有仁政，相诫不许惊害，仍令人护送慎及妻子还乡。贞观中，官至酂令。",
    "id": 2973,
    "name": "裴守真",
    "star": 0
  },
  "star": 1,
  "tags": []
}