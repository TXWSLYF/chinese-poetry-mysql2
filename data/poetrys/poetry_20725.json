{
  "content": "我病方吟越，君行已过湖。去应缘直道，哭不为穷途。 \n亚竹寒惊牖，空堂夜向隅。暗魂思背烛，危梦怯乘桴。 \n坐痛筋骸憯，旁嗟物候殊。雨蒸虫沸渭，浪涌怪睢盱。 \n索绠飘蚊蚋，蓬麻甃舳舻。短檐苫稻草，微俸封渔租。 \n泥浦喧捞蛤，荒郊险斗貙。鲸吞近溟涨，猿闹接黔巫。 \n芒屩泅牛妇，丫头荡桨夫。酢醅荷裹卖，醨酒水淋沽。 \n舞态翻鸲鹆，歌词咽鹧鸪。夷音啼似笑，蛮语谜相呼。 \n江郭船添店，山城木竖郛。吠声沙市犬，争食墓林乌。 \n犷俗诚堪惮，妖神甚可虞。欲令仁渐及，已被疟潜图。 \n膳减思调鼎，行稀恐蠹枢。杂莼多剖鳝，和黍半蒸菰。 \n绿粽新菱实，金丸小木奴。芋羹真暂淡，bJ炙漫涂苏。 \n炰鳖那胜羜，烹鯄只似鲈。楚风轻似蜀，巴地湿如吴。 \n气浊星难见，州斜日易晡。通宵但云雾，未酉即桑榆。 \n瘴窟蛇休蛰，炎溪暑不徂。伥魂阴叫啸，鵩貌昼踟蹰。 \n乡里家藏蛊，官曹世乏儒。敛缗偷印信，传箭作符繻. \n椎髻抛巾帼，镩刀代辘轳。当心鞙铜鼓，背弝射桑弧。 \n岂复民氓料，须将鸟兽驱。是非浑并漆，词讼敢研朱。 \n陋室鸮窥伺，衰形蟒觊觎。鬓毛霜点合，襟泪血痕濡。 \n倍忆京华伴，偏忘我尔躯。谪居今共远，荣路昔同趋。 \n科试铨衡局，衙参典校厨。月中分桂树，天上识昌蒲。 \n应召逢鸿泽，陪游值赐酺.心唯撞卫磬，耳不乱齐竽。 \n海岱词锋截，皇王笔阵驱。疾奔凌騕褭，高唱轧吴歈. \n点检张仪舌，提携傅说图。摆囊看利颖，开颔出明珠。 \n并取千人特，皆非十上徒。白麻云色腻，墨诏电光粗。 \n众口贪归美，何颜敢妒姝。秦台纳红旭，酆匣洗黄垆。 \n谏猎宁规避，弹豪讵嗫嚅。肺肝憎巧曲，蹊径绝萦迂。 \n誓遣朝纲振，忠饶翰苑输。骥调方汗血，蝇点忽成卢。 \n遂谪栖遑掾，还飞送别盂。痛嗟亲爱隔，颠望友朋扶。 \n狸病翻随鼠，骢羸返作驹。物情良徇俗，时论太诬吾。 \n瓶罄罍偏耻，松摧柏自枯。虎虽遭陷阱，龙不怕泥涂。 \n重喜登贤苑，方欣佐伍符。判身入矛戟，轻敌比锱铢。 \n驿骑来千里，天书下九衢。因教罢飞檄，便许到皇都。 \n舟败罂浮汉，骖疲杖过邘。邮亭一萧索，烽候各崎岖。 \n馈饷人推辂，谁何吏执殳。拔家逃力役，连锁责逋诛。 \n防戍兄兼弟，收田妇与姑。缣缃工女竭，青紫使臣纡。 \n望国参云树，归家满地芜。破窗尘ej々，幽院鸟呜呜。 \n祖竹丛新笋，孙枝压旧梧。晚花狂蛱蝶，残蒂宿茱萸。 \n始悟摧林秀，因衔避缴芦。文房长遣闭，经肆未曾铺。 \n鹓鹭方求侣，鸱鸢已吓雏。征还何郑重，斥去亦须臾。 \n迢递投遐徼，苍黄出奥区。通川诚有咎，湓口定无辜。 \n利器从头匣，刚肠到底刳。薰莸任盛贮，稊稗莫超逾。 \n公干经时卧，钟仪几岁拘。光阴流似水，蒸瘴热于炉。 \n薄命知然也，深交有矣夫。救焚期骨肉，投分刻肌肤。 \n二妙驰轩陛，三英咏袴襦。李多嘲蝘蜓，窦数集蜘蛛。 \n数子皆奇货，唯予独朽株。邯郸笑匍匐，燕蒯受揶揄。 \n懒学三闾愤，甘齐百里愚。耽眠稀醒素，凭醉少嗟吁。 \n学问徒为尔，书题尽已于。别犹多梦寐，情尚感凋枯。 \n近喜司戎健，寻伤掌诰徂。士元名位屈，伯道子孙无。 \n旧好飞琼翰，新诗灌玉壶。几催闲处泣，终作苦中娱。 \n廉蔺声相让，燕秦势岂俱。此篇应绝倒，休漫捋髭须。",
  "dynasty": "唐代",
  "id": 20725,
  "name": "酬乐天东南行诗一百韵",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 1,
  "tags": []
}