{
  "content": "其一\n有鸟西南飞，熠熠似苍鹰。\n朝发天北隅，暮闻日南陵。\n欲寄一言去，托之笺彩缯。\n因风附轻翼，以遗心蕴蒸。\n鸟辞路悠长，羽翼不能胜。\n意欲从鸟逝，驽马不可乘。 \n\n其二\n晨风鸣北林，熠耀东南飞。\n愿言所相思，日暮不垂帷。\n明月照高楼，想见余光辉。\n玄鸟夜过庭，仿佛能复飞。\n褰裳路踟蹰，彷徨不能归。\n浮云日千里，安知我心悲。\n思得琼树枝，以解长渴饥。\n\n其三\n童童孤生柳，寄根河水泥。\n连翩游客子，于冬服凉衣。\n去家千余里，一身常渴饥。\n寒夜立清庭，仰瞻天汉湄。\n寒风吹我骨，严霜切我肌。\n忧心常惨戚，晨风为我悲。\n瑶光游何速，行愿去何迟。\n仰视云间星，忽若割长帷。\n低头还自怜，盛年行已衰。\n依依恋明世，怆怆难久怀。\n\n",
  "dynasty": "两汉",
  "id": 48001,
  "name": "别诗三首（2）",
  "poet": {
    "id": 0,
    "name": "佚名",
    "star": 0
  },
  "star": 4,
  "tags": []
}