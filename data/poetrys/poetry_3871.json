{
  "content": "闻有独往客，拂衣捐世心。结欣薄枉渚，撰念萦旧林。 \n经亘去崖合，冥绵归壑深。琪树环碧彩，金潭生翠阴。 \n沿洄弄沙榜，诡仄眺明岑。夕闻桂里猿，晓玩松上禽。 \n杂佩蕴孤袖，琼敷缀双襟。我怀沧洲想，懿尔白云吟。 \n秉愿理方协，存期迹易寻。兹言庶不负，为报岩中琴。",
  "dynasty": "唐代",
  "id": 3871,
  "name": "和李適答宋十一入崖口五渡见赠",
  "poet": {
    "desc": "徐彦伯（？—714），名洪，以字行，兖州瑕丘人。七岁能为文，对策高第。调永寿尉，蒲州司兵参军。时司户韦暠善判，司士李亘工书，而彦伯属辞，称河东三绝。屡迁给事中，预修《三教珠英》。由宗正卿出为齐州刺史，移蒲州，擢修文馆学士、工部侍郎，历太子宾客卒。",
    "id": 516,
    "name": "徐彦伯",
    "star": 0
  },
  "star": 2,
  "tags": []
}