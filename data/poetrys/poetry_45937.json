{
  "content": "大天苍苍兮大地茫茫，人各有志兮何可思量。 \n狐神鼠圣兮薄社依墙，雷霆一发兮其孰敢当。 \n荷贞人兮信义长，令骨肉兮还故乡，永言惭愧兮何时忘。 \n上天配合兮生死有途，此不当妇兮彼不当夫。 \n腹心辛苦兮泾水之隅，风霜满鬓兮雨雪罗襦。 \n赖明公兮引素书，令骨肉兮家如初，永言珍重兮无时无。 \n碧云悠悠兮泾水东流，伤嗟美人兮雨泣花愁。 \n尺书远达兮以解君忧，哀冤果雪兮还处其休。 \n荷君和雅兮感甘羞，山家寂寞兮难久留， \n欲将辞去兮悲绸缪。",
  "dynasty": "唐代",
  "id": 45937,
  "name": "宴柳毅诗",
  "poet": {
    "id": 0,
    "name": "洞庭龙君",
    "star": 0
  },
  "star": 6,
  "tags": []
}