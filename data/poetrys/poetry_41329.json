{
  "content": "金马辞臣赋小诗，梨园弟子唱新词。 \n君恩还似东风意，先入灵和蜀柳枝。 \n百草千花共待春，绿杨颜色最惊人。 \n天边雨露年年在，上苑芳华岁岁新。 \n长爱龙池二月时，毵毵金线弄春姿。 \n假饶叶落枝空后，更有梨园笛里吹。 \n绿水成文柳带摇，东风初到不鸣条。 \n龙舟欲过偏留恋，万缕轻丝拂御桥。 \n百尺长条婉曲尘，诗题不尽画难真。 \n凭君折向人间种，还似君恩处处春。 \n风暖云开晚照明，翠条深映凤凰城。 \n人间欲识灵和态，听取新词玉管声。 \n醉折垂杨唱柳枝，金城三月走金羁。 \n年年为爱新条好，不觉苍华也似丝。 \n新春花柳竞芳姿，偏爱垂杨拂地枝。 \n天子遍教词客赋，宫中要唱洞箫词。 \n凝碧池头蘸翠涟，凤凰楼畔簇晴烟。 \n新词欲咏知难咏，说与双成入管弦。 \n侍从甘泉与未央，移舟偏要近垂杨。 \n樱桃未绽梅花老，折得柔条百尺长。",
  "dynasty": "唐代",
  "id": 41329,
  "name": "柳枝词十首（座中应制）",
  "poet": {
    "desc": "徐铉（916年—991年）南唐，北宋初年文学家、书法家。字鼎臣，广陵（今江苏扬州）人。历官五代吴校书郎、南唐知制诰、翰林学士、吏部尚书，后随李煜归宋，官至散骑常侍，世称徐骑省。淳化初因事贬静难军行军司马。曾受诏与句中正等校定《说文解字》。工于书，好李斯小篆。与弟徐锴有文名，号称“二徐”；又与韩熙载齐名，江东谓之“韩徐”。",
    "id": 2357,
    "image": "https://raw.githubusercontent.com/hujiaweibujidao/poetry/master/image/image_2357.jpg",
    "name": "徐铉",
    "star": 0
  },
  "star": 2,
  "tags": []
}