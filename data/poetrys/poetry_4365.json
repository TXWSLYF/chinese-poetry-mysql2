{
  "content": "南土多为寇，西江尽畏途。山行阻篁竹，水宿碍萑蒲。 \n使越才应有，征蛮力岂无。空传人赠剑，不见虎衔珠。 \n江势连山远，天涯此夜愁。霜空极天静，寒月带江流。 \n思起南征棹，文高北望楼。自怜如坠叶，泛泛侣仙舟。",
  "dynasty": "唐代",
  "id": 4365,
  "name": "和朱使欣二首",
  "poet": {
    "desc": "张说(667年～730年) 唐代文学家，诗人，政治家。字道济，一字说之。原籍范阳（今河北涿县），世居河东（今山西永济），徙家洛阳。",
    "id": 149,
    "image": "https://raw.githubusercontent.com/hujiaweibujidao/poetry/master/image/image_149.jpg",
    "name": "张说",
    "star": 0
  },
  "star": 1,
  "tags": []
}