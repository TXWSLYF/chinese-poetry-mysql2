{
  "content": "夏风多暖暖，树木有繁阴。新笋紫长短，早樱红浅深。 \n烟花云幕重，榴艳朝景侵。华实各自好，讵云芳意沉。 \n初日满阶前，轻风动帘影。旬时得休浣，高卧阅清景。 \n僮儿拂巾箱，鸦轧深林井。心到物自闲，何劳远箕颍。 \n江瘴炎夏早，蒸腾信难度。今宵好风月，独此荒庭趣。 \n露叶倾暗光，流星委馀素。但恐清夜徂，讵悲朝景暮。 \n孟月夏犹浅，奇云未成峰。度霞红漠漠，压浪白溶溶。 \n玉委有馀润，飙驰无去踪。何如捧云雨，喷毒随蛟龙。 \n流芳递炎景，繁英尽寥落。公署香满庭，晴霞覆阑药。 \n裁红起高焰，缀绿排新萼。凭此遣幽怀，非言念将谑。 \n红丝散芳树，旋转光风急。烟泛被笼香，露浓妆面湿。 \n佳人不在此，恨望阶前立。忽厌夏景长，今春行已及。 \n百舌渐吞声，黄莺正娇小。云鸿方警夜，笼鸡已鸣晓。 \n当时客自适，运去谁能矫。莫厌夏虫多，蜩螗定相扰。 \n翩翩帘外燕，戢戢巢内雏。啖食筋力尽，毛衣成紫襦。 \n朝来各飞去，雄雌梁上呼。养子将备老，恶儿那胜无。 \n西山夏雪消，江势东南泻。风波高若天，滟滪低于马。 \n正被黄牛旋，难期白帝下。我在平地行，翻忧济川者。 \n灵均死波后，是节常浴兰。彩缕碧筠粽，香粳白玉团。 \n逝者良自苦，今人反为欢。哀哉徇名士，没命求所难。",
  "dynasty": "唐代",
  "id": 20645,
  "name": "表夏十首",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 4,
  "tags": []
}