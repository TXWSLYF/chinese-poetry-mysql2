{
  "content": "延陵有宝剑，价重千黄金。观风历上国，暗许故人深。 \n归来挂坟松，万古知其心。懦夫感达节，壮士激青衿。 \n鲍生荐夷吾，一举置齐相。斯人无良朋，岂有青云望。 \n临财不苟取，推分固辞让。后世称其贤，英风邈难尚。 \n论交但若此，友道孰云丧。多君骋逸藻，掩映当时人。 \n舒文振颓波，秉德冠彝伦。卜居乃此地，共井为比邻。 \n清琴弄云月，美酒娱冬春。薄德中见捐，忽之如遗尘。 \n英豪未豹变，自古多艰辛。他人纵以疏，君意宜独亲。 \n奈何成离居，相去复几许。飘风吹云霓，蔽目不得语。 \n投珠冀相报，按剑恐相距。所思采芳兰，欲赠隔荆渚。 \n沉忧心若醉，积恨泪如雨。愿假东壁辉，馀光照贫女。",
  "dynasty": "唐代",
  "id": 8002,
  "name": "陈情赠友人",
  "poet": {
    "desc": "李白（701年－762年），字太白，号青莲居士，唐朝浪漫主义诗人，被后人誉为“诗仙”。祖籍陇西成纪(待考)，出生于西域碎叶城，4岁再随父迁至剑南道绵州。李白存世诗文千余篇，有《李太白集》传世。762年病逝，享年61岁。其墓在今安徽当涂，四川江油、湖北安陆有纪念馆。",
    "id": 247,
    "image": "https://raw.githubusercontent.com/hujiaweibujidao/poetry/master/image/image_247.jpg",
    "name": "李白",
    "star": 0
  },
  "star": 7,
  "tags": []
}