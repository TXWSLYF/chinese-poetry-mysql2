{
  "content": "游宦劳牵网，风尘久化衣。迹驰东苑路，望阻北岩扉。 \n及此承休告，聊将狎遁肥。十旬俄委疾，三径且殊归。 \n茂陵窅难即，灵台暂可依。疲痾旅城寺，延想属郊畿。 \n夕梦园林是，晨瞻邑里非。绿畴良已秽，清濠旷不追。 \n野花何处落，山月几秋辉。彼美符商政，优游绝汉机。 \n高情物累遣，逸气烟霞飞。乐道方无闷，怀贤独有违。 \n尊虚旧园酒，琴静故人徽。夏沼莲初发，秋田麦稍稀。 \n何当携手去，岁暮采芳菲。",
  "dynasty": "唐代",
  "id": 3485,
  "name": "田假限疾不获还庄载想田园兼思亲友率成短韵…赠杜幽素",
  "poet": {
    "desc": "李峤(644～713) ，唐代诗人。字巨山。赵州赞皇（今属河北）人。李峤对唐代律诗和歌行的发展有一定的作用与影响。他前与王勃、杨炯相接，又和杜审言、崔融、苏味道并称“文章四友”。",
    "id": 521,
    "image": "https://raw.githubusercontent.com/hujiaweibujidao/poetry/master/image/image_521.jpg",
    "name": "李峤",
    "star": 0
  },
  "star": 1,
  "tags": []
}