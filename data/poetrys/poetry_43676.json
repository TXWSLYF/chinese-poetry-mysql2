{
  "content": "吾观谈天客，工言丧其精。万物资广庇，此中何有情。 \n若为昧颜跖，修短怨太清。高论让邹子，放词征屈生。 \n请从象外推，至论尤明明。 \n短龄役长世，扰扰悟不早。嫔女身后空，欢娱梦中好。 \n从教西陵树，千载伤怀抱。鹤驾何冥冥，鳌洲去浩浩。 \n柔颜感三花，凋发悲蔓草。月中伐桂人是谁， \n翻使年年不衰老。 \n谁高齐公子，泣听雍门琴。死且何足伤，殊非达人心。 \n独高庭中鹤，意远贵氛埃。有时青冥游，顾我还下来。 \n白云琅玕色，一片生虚无。此物若无心，若何卷还舒。 \n疏散遂吾性，栖山更无机。寥寥高松下，独有闲云归。 \n精意不可道，冥然还掩扉。",
  "dynasty": "唐代",
  "id": 43676,
  "name": "杂兴六首",
  "poet": {
    "desc": "僧皎然（730-799），俗姓谢，字清昼，湖州（浙江吴兴）人，是中国山水诗创始人谢灵运的十世孙，唐代著名诗人、茶僧，吴兴杼山妙喜寺主持，在文学、佛学、茶学等方面颇有造诣。与颜真卿、灵澈、陆羽等和诗，现存皎然470首诗。多为送别酬答之作。情调闲适，语言简淡。皎然的诗歌理论著作《诗式》。",
    "id": 392,
    "image": "https://raw.githubusercontent.com/hujiaweibujidao/poetry/master/image/image_392.jpg",
    "name": "皎然",
    "star": 0
  },
  "star": 1,
  "tags": []
}