{
  "content": "胜赏不在远，怃然念玄搜。兹亭有殊致，经始富人侯。 \n澄澹分沼沚，萦回间林丘。荷香夺芳麝，石溜当鸣球。 \n抚俗来康济，经邦去咨谋。宽明洽时论，惠爱闻甿讴。 \n代斫岂容易，守成获优游。文翁旧学校，子产昔田畴。 \n琬琰富佳什，池台想旧游。谁言矜改作，曾是日增修。 \n宪省忝陪属，岷峨嗣徽猷。提携当有路，勿使滞刀州。",
  "dynasty": "唐代",
  "id": 16377,
  "name": "西亭暇日书怀十二韵献上相公（亭为衡镇蜀时构）",
  "poet": {
    "desc": "李夷简（757年—823年），字易之。李唐宗室、大臣。唐高祖李渊第十三子郑惠王李元懿四世孙。历官山南节度，御史大夫，官至门下侍郎同平章事。元和十三年七月，罢相，为淮南节度使。唐穆宗时，以检校左仆射兼太子少师，分司东都。长庆三年卒，赠太子太保。",
    "id": 1435,
    "name": "李夷简",
    "star": 0
  },
  "star": 1,
  "tags": []
}