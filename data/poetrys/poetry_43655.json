{
  "content": "仁人迈厚德，可谓名实全。抚迹若疏旷，会心极精研。 \n履危节讵屈，著论识不偏。恨以荣级浅，嘉猷未及宣。 \n伊人期远大，志业难比肩。昭世既合并，吾君藉陶甄。 \n奈何明明理，与善徒空诠。征教或稽圣，穷源反问天。 \n一官自吴邑，六翮委江壖。始是牵丝日，翻成撤瑟年。 \n金膏果不就，玉珮长此捐。倚伏信冥昧，夭修惊后先。 \n安知忘情子，爱网素已褰。为有深仁感，遂令真性迁。 \n心悲空林下，泪洒秋景前。夫子寡兄弟，抚孤伤藐然。 \n倾云为惨结，吊鹤共联翩。割念命归驾，诀词向空筵。 \n树桃阴始合，爱客位常悬。幡然远行时，崇望归朝旋。 \n悟兹欢宴隔，哀被岁月延。书带变芳草，履痕移绿钱。 \n冥期傥可逢，生尽会无缘。幸愿示因业，代君运精专。 \n相思转寂寞，独往西林泉。欲见故人心，时阅所赠篇。 \n素高陶靖节，今重楚先贤。芳躅将遗爱，可为终古传。",
  "dynasty": "唐代",
  "id": 43655,
  "name": "哭吴县房耸明府",
  "poet": {
    "desc": "僧皎然（730-799），俗姓谢，字清昼，湖州（浙江吴兴）人，是中国山水诗创始人谢灵运的十世孙，唐代著名诗人、茶僧，吴兴杼山妙喜寺主持，在文学、佛学、茶学等方面颇有造诣。与颜真卿、灵澈、陆羽等和诗，现存皎然470首诗。多为送别酬答之作。情调闲适，语言简淡。皎然的诗歌理论著作《诗式》。",
    "id": 392,
    "image": "https://raw.githubusercontent.com/hujiaweibujidao/poetry/master/image/image_392.jpg",
    "name": "皎然",
    "star": 0
  },
  "star": 1,
  "tags": []
}