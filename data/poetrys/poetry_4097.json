{
  "content": "将军辟辕门，耿介当风立。诸将欲言事，逡巡不敢入。 \n剑气射云天，鼓声振原隰。黄尘塞路起，走马追兵急。 \n弯弓从此去，飞箭如雨集。截围一百里，斩首五千级。 \n代马流血死，胡人抱鞍泣。古来养甲兵，有事常讨袭。 \n乘我庙堂运，坐使干戈戢。献凯归京师，军容何翕习。",
  "dynasty": "唐代",
  "id": 4097,
  "name": "将军行",
  "poet": {
    "desc": "刘希夷 （约651-？） 唐诗人。 一名庭芝，字延之（一作庭芝），汉族，汝州（今河南省汝州市）人。 上元进士，善弹琵琶。其诗以歌行见长，多写闺情，辞意柔婉华丽，且多感伤情调。《代悲白头吟》有“年年岁岁花相似，岁岁年年人不同”句，相传其舅宋之问欲据为已有，希夷不允，之问竟遣人用土囊将他压死。延之少有文华，落魄不拘常格，后为人所害，死时年未三十。原有集，已失传。",
    "id": 784,
    "name": "刘希夷",
    "star": 0
  },
  "star": 2,
  "tags": []
}