{
  "content": "偶向江头别钓矶，等闲经岁与心违。虚教六尺受辛苦， \n枉把一身忧是非。青桂本来无欠负，碧霄何处有因依。 \n春风不用相催促，回避花时也解归。 \n不识人间巧路岐，只将端拙泥神祇.与他名利本无分， \n却共水云曾有期。大抵物情应莫料，近来天意也须疑。 \n自怜心计今如此，凭仗春醪为解颐。 \n十年磨镞事锋铓，始逐朱旗入战场。四海风云难际会， \n一生肝胆易开张。退飞莺谷春零落，倒卓龙门路渺茫。 \n今日惭知也惭命，笑馀歌罢忽凄凉。",
  "dynasty": "唐代",
  "id": 34828,
  "name": "下第献所知三首",
  "poet": {
    "desc": "李山甫，唐朝。咸通中累举不第，依魏博幕府为从事。尝逮事乐彦祯、罗弘信父子，文笔雄健，名著一方。诗一卷。",
    "id": 1308,
    "name": "李山甫",
    "star": 0
  },
  "star": 1,
  "tags": []
}