{
  "content": "我李百万叶，柯条布中州。天开青云器，日为苍生忧。 \n小邑且割鸡，大刀伫烹牛。雷声动四境，惠与清漳流。 \n弦歌咏唐尧，脱落隐簪组。心和得天真，风俗犹太古。 \n牛羊散阡陌，夜寝不扃户。问此何以然，贤人宰吾土。 \n举邑树桃李，垂阴亦流芬。河堤绕绿水，桑柘连青云。 \n赵女不冶容，提笼昼成群。缲丝鸣机杼，百里声相闻。 \n讼息鸟下阶，高卧披道帙。蒲鞭挂檐枝，示耻无扑抶. \n琴清月当户，人寂风入室。长啸一无言，陶然上皇逸。 \n白玉壶冰水，壶中见底清。清光洞毫发，皎洁照群情。 \n赵北美佳政，燕南播高名。过客览行谣，因之诵德声。",
  "dynasty": "唐代",
  "id": 7903,
  "name": "赠清漳明府侄聿",
  "poet": {
    "desc": "李白（701年－762年），字太白，号青莲居士，唐朝浪漫主义诗人，被后人誉为“诗仙”。祖籍陇西成纪(待考)，出生于西域碎叶城，4岁再随父迁至剑南道绵州。李白存世诗文千余篇，有《李太白集》传世。762年病逝，享年61岁。其墓在今安徽当涂，四川江油、湖北安陆有纪念馆。",
    "id": 247,
    "image": "https://raw.githubusercontent.com/hujiaweibujidao/poetry/master/image/image_247.jpg",
    "name": "李白",
    "star": 0
  },
  "star": 1,
  "tags": []
}