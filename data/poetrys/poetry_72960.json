{
  "content": "百鸟共载凤，惟欲凤德昌。\n愿凤得其辅，咨尔孰可当。\n百鸟告尔间，惟乌最灵长。\n乃呼鸟与鹊，将政庶鸟康。\n乌时来佐凤，署置且非良。\n咸用所附己，欲同助翱翔。\n以燕代鸿鴈，传书识暄凉。\n鸜鸽代鹦鹉，剥舌说语详。\n秃鶬代老鹤，乘轩事昂藏。\n野鹑代雄鸡，爪觜称擅场。\n雀豹代雕鹗，搏击肃秋霜。\n蝙蝠尝入幙，捕蚊夜何忙。\n老鸱啄臭腐，盘飞使游扬。\n鸺鶹与枭鵩，待以为非常。\n一朝百鸟厌，谗乌出远方。\n乌伎亦止此，不敢恋凤傍。\n养子颇似父，又贪噪豺狼。\n为鸟鸟不伏，兽肯为尔戕。\n莫如且敛翮，休用苦不量。\n吉凶岂自了，人事亦父相。",
  "dynasty": "宋代",
  "id": 72960,
  "name": "谕乌",
  "poet": {
    "desc": "梅尧臣（1002～1060）字圣俞，世称宛陵先生，北宋著名现实主义诗人。汉族，宣州宣城（今属安徽）人。宣城古称宛陵，世称宛陵先生。初试不第，以荫补河南主簿。50岁后，于皇祐三年（1051）始得宋仁宗召试，赐同进士出身，为太常博士。以欧阳修荐，为国子监直讲，累迁尚书都官员外郎，故世称“梅直讲”、“梅都官”。曾参与编撰《新唐书》，并为《孙子兵法》作注，所注为孙子十家著（或十一家著）之一。有《宛陵先生集》60卷，有《四部丛刊》影明刊本等。词存二首。",
    "id": 131,
    "image": "https://raw.githubusercontent.com/hujiaweibujidao/poetry/master/image/image_131.jpg",
    "name": "梅尧臣",
    "star": 0
  },
  "star": 1,
  "tags": []
}