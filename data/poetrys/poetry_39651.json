{
  "content": "阴阳家有书，卜筑多禁忌。土中若有神，穴处何无祟。 \n我识先贤意，本诫骄侈地。恣欲创楼台，率情染朱翠。 \n四面兴土功，四时妨农事。可以没凶灾，四隅通一二。 \n一年省修营，万民停困踬。动若契于理，福匪神之遗。 \n动若越于常，祸乃身之致。神在虚无间，土中非神位。",
  "dynasty": "唐代",
  "id": 39651,
  "name": "明禁忌",
  "poet": {
    "desc": "苏拯，光化中人。诗一卷。",
    "id": 2176,
    "name": "苏拯",
    "star": 0
  },
  "star": 1,
  "tags": []
}