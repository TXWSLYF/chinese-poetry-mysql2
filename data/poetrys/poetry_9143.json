{
  "content": "古刀寒锋青槭槭，少年交结平陵客。求之时代不可知， \n千痕万穴如星离。重叠泥沙更剥落，纵横鳞甲相参差。 \n古物有灵知所适，貂裘拂之横广席。阴森白日掩云虹， \n错落池光动金碧。知君宝此夸绝代，求之不得心常爱。 \n厌见今时绕指柔，片锋折刃犹堪佩。高山成谷苍海填， \n英豪埋没谁所捐。吴钩断马不知处，几度烟尘今独全。 \n夜光投人人不畏，知君独识精灵器。酬恩结思心自知， \n死生好恶不相弃。白虎司秋金气清，高天寥落云峥嵘。 \n月肃风凄古堂净，精芒切切如有声。何不跨蓬莱， \n斩长鲸。世人所好殊辽阔，千金买铅徒一割。",
  "dynasty": "唐代",
  "id": 9143,
  "name": "寇季膺古刀歌",
  "poet": {
    "desc": "韦应物（737～792），中国唐代诗人。汉族，长安(今陕西西安)人。今传有10卷本《韦江州集》、两卷本《韦苏州诗集》、10卷本《韦苏州集》。散文仅存一篇。因出任过苏州刺史，世称“韦苏州”。诗风恬淡高远，以善于写景和描写隐逸生活著称。",
    "id": 564,
    "image": "https://raw.githubusercontent.com/hujiaweibujidao/poetry/master/image/image_564.jpg",
    "name": "韦应物",
    "star": 0
  },
  "star": 1,
  "tags": []
}