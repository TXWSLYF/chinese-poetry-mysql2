{
  "content": "几年出家通宿命，一朝却忆临池圣。转腕摧锋增崛崎， \n秋毫茧纸常相随。衡阳客舍来相访，连饮百杯神转王。 \n忽闻风里度飞泉，纸落纷纷如跕鸢。形容脱略真如助， \n心思周游在何处。笔下惟看激电流，字成只畏盘龙去。 \n怪状崩腾若转蓬，飞丝历乱如回风。长松老死倚云壁， \n蹙浪相翻惊海鸿。于今年少尚如此，历睹远代无伦比。 \n妙绝当动鬼神泣，崔蔡幽魂更心死。",
  "dynasty": "唐代",
  "id": 9853,
  "name": "怀素上人草书歌",
  "poet": {
    "id": 0,
    "name": "朱逵",
    "star": 0
  },
  "star": 1,
  "tags": []
}