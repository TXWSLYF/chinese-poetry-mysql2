{
  "content": "赫赫明天子，翘翘群秀才。昭昭皇宇广，隐隐云门开。 \n摇曳君初起，联翩予复来。兹年不得意，相命游灵台。 \n骅骝多逸气，琳琅有清响。联行击水飞，独影凌虚上。 \n关河施芳听，江海徼新赏。敛衽归故山，敷言播天壤。 \n云峰虽有异，楚越幸相亲。既别复游处，道深情更殷。 \n下愚忝闻见，上德犹邅迍。偃仰东城曲，楼迟依水滨。 \n脱巾从会府，结绶归海裔。亲知送河门，邦族迎江澨。 \n夫子安恬淡，他人怅迢递。飞艎既眇然，洲渚徒亏蔽。 \n人谋固无准，天德谅难知。高名处下位，逸翮栖卑枝。 \n去去水中沚，摇摇天一涯。蓬壶不可见，来泛跃龙池。",
  "dynasty": "唐代",
  "id": 6209,
  "name": "贻丁主簿仙芝别",
  "poet": {
    "desc": "储光羲（约706—763）唐代官员，润州延陵人，祖籍兖州。田园山水诗派代表诗人之一。开元十四年（726年）举进士，授冯翊县尉，转汜水、安宣、下邽等地县尉。因仕途失意，遂隐居终南山。后复出任太祝，世称储太祝，官至监察御史。安史之乱中，叛军攻陷长安，被俘，迫受伪职。乱平，自归朝廷请罪，被系下狱，有《狱中贻姚张薛李郑柳诸公》诗，后贬谪岭南。江南储氏多为光羲公后裔，尊称为“江南储氏之祖”。",
    "id": 22,
    "image": "https://raw.githubusercontent.com/hujiaweibujidao/poetry/master/image/image_22.jpg",
    "name": "储光羲",
    "star": 0
  },
  "star": 1,
  "tags": []
}