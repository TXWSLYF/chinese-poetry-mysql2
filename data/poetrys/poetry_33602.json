{
  "content": "红蚕缘枯桑，青茧大如瓮。人争捩其臂，羿矢亦不中。 \n微微待贤禄，一一希入梦。纵操上古言，口噤难即贡。 \n蛟龙在怒水，拔取牙角弄。丹穴如可游，家家畜孤凤。 \n凶门尚儿戏，战血波澒溶。社鬼苟有灵，谁能遏秋恸。 \n童麋来触犀，德力不相及。伊无惬心事，只有碎首泣。 \n况将鹏虱校，数又百与十。攻如饿鸱叫，势若脱兔急。 \n斯为朽关键，怒荦抉以入。年来横干戈，未见拔城邑。 \n得非佐饔者，齿齿待啜汁。羁维豪杰辈，四骇方少絷。 \n此皆乘时利，纵舍在呼吸。吾欲斧其吭，无雷动幽蛰。 \n鴚鹅惨于冰，陆立怀所适。斯人道仍閟，不得不呜呃。 \n当时布衣士，亦作天子客。至今东方生，满口自夸白。 \n终为万乘交，谈笑无所隔。致君非有书，乃是尧舜画。 \n只今侯门峻，日扫贫贱迹。朝趋九韶音，暮列五鼎食。 \n如闻恭俭语，謇謇事夕惕。可拍伊牧肩，功名被金石。 \n赤舌可烧城，谗邪易为伍。诗人疾之甚，取俾投豺虎。 \n长风吹窾木，始有音韵吐。无木亦无风，笙簧由喜怒。 \n女娲炼五石，天缺犹可补。当其利口衔，罅漏不复数。 \n元精遗万类，双目如牖户。非是既相参，重瞳亦为瞽。 \n东南有狂兕，猎者西北矢。利尘白冥冥，独此清夜止。 \n无人语其事，偶坐窥天纪。安得东壁明，洪洪用坟史。 \n搜扬好古士，一以罄云水。流堪洒菁英，风足去稗秕。 \n如能出奇计，坐可平贼垒。徐陈羲皇道，高驾太平轨。 \n攫疏成特雄，濯垢为具美。贡贤当上赏，景福视所履。 \n永播南熏音，垂之万年耳。 \n有檗何青青，空城雪霜里。千林尽枯槁，苦节独不死。 \n他遭匠石顾，总入牺黄美。遂得保天年，私心未为耻。 \n高从宿枭怪，下亦容蝼蚁。大厦若抡材，亭亭托君子。 \n左右佩剑者，彼此亦相笑。趋时与闭门，喧寂不同调。 \n潜机取声利，自许臻乎妙。志士以神窥，惭然真可吊。 \n天之发遐籁，大小随万窍。魁其垆冶姿，形质惟所召。 \n鼗笙磬竽瑟，是必登清庙。伊圣不可欺，谁能守蓬藋. \n横笛喝秋风，清商入疏越。君居不夜城，肯怨孤戍月。 \n吴兵甚犀利，太白光突兀。日已费千金，廑闻侵一拨。 \n岂无恶年少，纵酒游侠窟。募为敢死军，去以枭叛卒。 \n岂无中林士，贯穿学问骨。兵法五十家，浩荡如溟渤。 \n高悬鹿皮睡，清涧时依樾。分已诺烟霞，全遗事干谒。 \n既非格猛兽，未可轻华发。北面师其谋，几能止征伐。 \n何妨秦堇勇，又有曹刿说。尧舜尚询刍，公乎听无忽。 \n朝为壮士歌，暮为壮士歌。壮士心独苦，傍人谓之何。 \n古铁久不快，倚天无处磨。将来易水上，犹足生寒波。 \n捷可搏飞狖，健能超橐驼。群儿被坚利，索手安冯河。 \n惊飙扫长林，直木谢椭科。严霜冻大泽，僵龙不如蛇。 \n昔者天血碧，吾徒安叹嗟。",
  "dynasty": "唐代",
  "id": 33602,
  "name": "杂讽九首",
  "poet": {
    "desc": "陆龟蒙（？～公元881年），唐代农学家、文学家，字鲁望，别号天随子、江湖散人、甫里先生，江苏吴县人。曾任湖州、苏州刺史幕僚，后隐居松江甫里，编著有《甫里先生文集》等。 他的小品文主要收在《笠泽丛书》中，现实针对性强，议论也颇精切，如《野庙碑》、《记稻鼠》等。陆龟蒙与皮日休交友，世称“皮陆”，诗以写景咏物为多。",
    "id": 335,
    "image": "https://raw.githubusercontent.com/hujiaweibujidao/poetry/master/image/image_335.jpg",
    "name": "陆龟蒙",
    "star": 0
  },
  "star": 1,
  "tags": []
}