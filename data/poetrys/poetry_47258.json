{
  "content": "春色迷人恨正赊，可堪荡子不还家，细风轻露著梨花¤ \n帘外有情双燕扬，槛前无力绿杨斜，小屏狂梦极天涯。 \n红藕香寒翠渚平，月笼虚阁夜蛩清，塞鸿惊梦两牵情¤ \n宝帐玉炉残麝冷，罗衣金缕暗尘生，小窗孤烛泪纵横。 \n荷芰风轻帘幕香，绣衣鸂鶒泳回塘，小屏闲掩旧潇湘¤ \n恨入空帏鸾影独，泪凝双脸渚莲光，薄情年少悔思量。 \n惆怅经年别谢娘，月窗花院好风光，此时相望最情伤¤ \n青鸟不来传锦字，瑶姬何处锁兰房，忍教魂梦两茫茫。 \n庭菊飘黄玉露浓，冷莎偎砌隐鸣蛩，何期良夜得相逢¤ \n背帐风摇红蜡滴，惹香暖梦绣衾重，觉来枕上怯晨钟。 \n云澹风高叶乱飞，小庭寒雨绿苔微，深闺人静掩屏帷¤ \n粉黛暗愁金带枕，鸳鸯空绕画罗衣，那堪孤负不思归。 \n雁响遥天玉漏清，小纱窗外月胧明，翠帏金鸭炷香平¤ \n何处不归音信断，良宵空使梦魂惊，簟凉枕冷不胜情。 \n露白蟾明又到秋，佳期幽会两悠悠，梦牵情役几时休¤ \n记得泥人微敛黛，无言斜倚小书楼。暗思前事不胜愁。",
  "dynasty": "唐代",
  "id": 47258,
  "name": "浣溪沙",
  "poet": {
    "desc": "顾敻，五代词人。生卒年、籍贯及字号均不详。前蜀王建通正(916)时，以小臣给事内廷，见秃鹫翔摩诃池上，作诗刺之，几遭不测之祸。后擢茂州刺史。入后蜀，累官至太尉。顾夐能诗善词。 《花间集》收其词55首，全部写男女艳情。",
    "id": 314,
    "name": "顾夐",
    "star": 0
  },
  "star": 2,
  "tags": []
}