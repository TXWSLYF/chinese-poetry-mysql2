{
  "content": "人烟生处僻，虎迹过新蹄。野鹘翻窥草，村船逆上溪。 \n钓艇收缗尽，昏鸦接翅归。月生初学扇，云细不成衣。 \n万国尚防寇，故园今若何。昔归相识少，早已战场多。 \n身觉省郎在，家须农事归。年深荒草径，老恐失柴扉。 \n金丝镂箭镞，皂尾制旗竿。一自风尘起，犹嗟行路难。 \n胡虏何曾盛，干戈不肯休。闾阎听小子，谈话觅封侯。 \n贞观铜牙弩，开元锦兽张。花门小前好，此物弃沙场。 \n今日翔麟马，先宜驾鼓车。无劳问河北，诸将觉荣华。 \n任转江淮粟，休添苑囿兵。由来貔虎士，不满凤凰城。 \n江上亦秋色，火云终不移。巫山犹锦树，南国且黄鹂。 \n每恨陶彭泽，无钱对菊花。如今九日至，自觉酒须赊。 \n病减诗仍拙，吟多意有馀。莫看江总老，犹被赏时鱼。",
  "dynasty": "唐代",
  "id": 11350,
  "name": "复愁十二首",
  "poet": {
    "desc": "杜甫（712－770），字子美，自号少陵野老，世称“杜工部”、“杜少陵”等，汉族，河南府巩县（今河南省巩义市）人，唐代伟大的现实主义诗人，杜甫被世人尊为“诗圣”，其诗被称为“诗史”。杜甫与李白合称“李杜”，为了跟另外两位诗人李商隐与杜牧即“小李杜”区别开来，杜甫与李白又合称“大李杜”。他忧国忧民，人格高尚，他的约1400余首诗被保留了下来，诗艺精湛，在中国古典诗歌中备受推崇，影响深远。759-766年间曾居成都，后世有杜甫草堂纪念。",
    "id": 474,
    "image": "https://raw.githubusercontent.com/hujiaweibujidao/poetry/master/image/image_474.jpg",
    "name": "杜甫",
    "star": 0
  },
  "star": 1,
  "tags": []
}