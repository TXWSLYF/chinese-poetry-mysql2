{
  "content": "九华峥嵘占南陆，莲花擢本山半腹。翠屏横截万里天， \n瀑水落深千丈玉。云梯石磴入杳冥，俯看四极如中庭。 \n丹崖压下庐霍势，白日隐出牛斗星。杉松一岁抽数尺， \n琼草夤缘秀层壁。南风拂晓烟雾开，满山葱蒨铺鲜碧。 \n雷霆往往从地发，龙卧豹藏安可别。峻极遥看戛昊苍， \n挺生岂得无才杰。神仙惮险莫敢登，驭风驾鹤循丘陵。 \n阳乌不见峰顶树，大火尚结岩中冰。灵光爽气曛复旭， \n晴天倒影西江渌。具区彭蠡夹两旁，正可别作一岳当少阳。",
  "dynasty": "唐代",
  "id": 32894,
  "name": "九华山谣",
  "poet": {
    "desc": "王季文，字宗素，池阳人。据记载，年少时居住在九华，遇到过异人，授其九仙飞化之术（野史）。咸通中期，考过进士，官授秘书郎，后来因为生病，辞官后回归到九华，每一日在山中龙潭沐浴，不论寒暑，直到死去。",
    "id": 1158,
    "name": "王季文",
    "star": 0
  },
  "star": 1,
  "tags": []
}