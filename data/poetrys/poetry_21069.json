{
  "content": "赵璧五弦弹徵调，徵声巉绝何清峭。辞雄皓鹤警露啼， \n失子哀猿绕林啸。风入春松正凌乱，莺含晓舌怜娇妙。 \n呜呜暗溜咽冰泉，杀杀霜刀涩寒鞘。促节频催渐繁拨， \n珠幢斗绝金铃掉。千靫鸣镝发胡弓，万片清球击虞庙。 \n众乐虽同第一部，德宗皇帝常偏召。旬休节假暂归来， \n一声狂杀长安少。主第侯家最难见，挼歌按曲皆承诏。 \n水精帘外教贵嫔，玳瑁筵心伴中要。臣有五贤非此弦， \n或在拘囚或屠钓。一贤得进胜累百，两贤得进同周召。 \n三贤事汉灭暴强，四贤镇岳宁边徼。五贤并用调五常， \n五常既叙三光耀。赵璧五弦非此贤，九九何劳设庭燎。",
  "dynasty": "唐代",
  "id": 21069,
  "name": "和李校书新题乐府十二首。五弦弹",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 1,
  "tags": []
}