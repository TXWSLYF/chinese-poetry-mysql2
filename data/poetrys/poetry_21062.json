{
  "content": "捉捕复捉捕，莫捉狐与兔。狐兔藏窟穴，豺狼妨道路。 \n道路非不妨，最忧蝼蚁聚。豺狼不陷阱，蝼蚁潜幽蠹。 \n切切主人窗，主人轻细故。延缘蚀dw栌，渐入栋梁柱。 \n梁栋尽空虚，攻穿痕不露。主人坦然意，昼夜安寝寤。 \n网罗布参差，鹰犬走回互。尽力穷窟穴，无心自还顾。 \n客来歌捉捕，歌竟泪如雨。岂是惜狐兔，畏君先后误。 \n愿君扫梁栋，莫遣蝼蚁附。次及清道涂，尽灭豺狼步。 \n主人堂上坐，行客门前度。然后巡野田，遍张畋猎具。 \n外无枭獍援，内有熊罴驱。狡兔掘荒榛，妖狐熏古墓。 \n用力不足多，得禽自无数。畏君听未详，听客有明喻。 \n虮虱谁不轻，鲸鲵谁不恶。在海尚幽遐，在怀交秽污。 \n歌此劝主人，主人那不悟。不悟还更歌，谁能恐违忤。",
  "dynasty": "唐代",
  "id": 21062,
  "name": "捉捕歌",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 1,
  "tags": []
}