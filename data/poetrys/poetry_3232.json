{
  "content": "奉诏受边服，总徒筑朔方。驱彼犬羊族，正此戎夏疆。 \n子来多悦豫，王事宁怠遑。三旬无愆期，百雉郁相望。 \n雄视沙漠垂，有截北海阳。二庭已顿颡，五岭尽来王。 \n驱车登崇墉，顾眄凌大荒。千里何萧条，草木自悲凉。 \n凭轼讯古今，慨焉感兴亡。汉障缘河远，秦城入海长。 \n顾无庙堂策，贻此中夏殃。道隐前业衰，运开今化昌。 \n制为百王式，举合千载防。马牛被路隅，锋镝销战场。 \n岂不怀贤劳，所图在永康。王事何为者，称代陈颂章。",
  "dynasty": "唐代",
  "id": 3232,
  "name": "奉使筑朔方六州城率尔而作",
  "poet": {
    "desc": "李峤(644～713) ，唐代诗人。字巨山。赵州赞皇（今属河北）人。李峤对唐代律诗和歌行的发展有一定的作用与影响。他前与王勃、杨炯相接，又和杜审言、崔融、苏味道并称“文章四友”。",
    "id": 521,
    "image": "https://raw.githubusercontent.com/hujiaweibujidao/poetry/master/image/image_521.jpg",
    "name": "李峤",
    "star": 0
  },
  "star": 1,
  "tags": []
}