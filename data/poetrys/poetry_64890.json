{
  "content": "梦寒绡帐春风晓，檀枕半堆香髻。辘轳初转，阑干鸣玉，咿哑惊起。眠鸭凝烟，舞鸾翻镜，影开秋水。解低鬟试整，牙床对立，香丝乱、云撒地。 \n纤手犀梳落处，腻无声、重盘鸦翠。兰膏匀渍，冷光欲溜，鸾钗易坠。年少偏娇，髻多无力，恼人风味。理云裾下阶，含情不语，笑折花枝戏。",
  "dynasty": "宋代",
  "id": 64890,
  "name": "水龙吟（以李长吉美人梳头歌填）",
  "poet": {
    "desc": "胡仔(1110～1170) ，北宋著名文学家。字元任，胡舜陟次子。绩溪（今属安徽）人。宣和(1119～1126)年间寓居泗上，以父荫补将仕郎，授迪功郎，监潭州南岳庙，升从仕郎。绍兴六年(1136)，随父任去广西。",
    "id": 938,
    "image": "https://raw.githubusercontent.com/hujiaweibujidao/poetry/master/image/image_938.jpg",
    "name": "胡仔",
    "star": 0
  },
  "star": 1,
  "tags": []
}