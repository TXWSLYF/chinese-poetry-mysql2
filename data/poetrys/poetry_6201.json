{
  "content": "庆门叠华组，盛列钟英彦。贞信发天姿，文明叶邦选。 \n为情贵深远，作德齐隐见。别业在春山，怀归出芳甸。 \n逖听多时友，招邀及浮贱。朝沿霸水穷，暮瞩蓝田遍。 \n百花照阡陌，万木森乡县。涧净绿萝深，岩暄新鸟转。 \n依然造华薄，豁尔开灵院。淹留火禁辰，愉乐弦歌宴。 \n肃肃列樽俎，锵锵引缨弁。天籁激微风，阳光轹奔箭。 \n以兹小人腹，不胜君子馔。是日既低迷，中宵方眄眩。 \n枕上思独往，胸中理交战。碧云暗雨来，旧原芳色变。 \n欢然自此绝，心赏何由见。鸿濛已笑云，列缺仍挥电。 \n忽与去人远，俄逢归者便。想像玉泉宫，依稀明月殿。 \n峰峦若登陟，水木以游衍。息心幸自忘，点翰仍留眷。 \n恨无荆文璧，以答丹青绚。",
  "dynasty": "唐代",
  "id": 6201,
  "name": "苏十三瞻登玉泉寺峰入寺中见赠作",
  "poet": {
    "desc": "储光羲（约706—763）唐代官员，润州延陵人，祖籍兖州。田园山水诗派代表诗人之一。开元十四年（726年）举进士，授冯翊县尉，转汜水、安宣、下邽等地县尉。因仕途失意，遂隐居终南山。后复出任太祝，世称储太祝，官至监察御史。安史之乱中，叛军攻陷长安，被俘，迫受伪职。乱平，自归朝廷请罪，被系下狱，有《狱中贻姚张薛李郑柳诸公》诗，后贬谪岭南。江南储氏多为光羲公后裔，尊称为“江南储氏之祖”。",
    "id": 22,
    "image": "https://raw.githubusercontent.com/hujiaweibujidao/poetry/master/image/image_22.jpg",
    "name": "储光羲",
    "star": 0
  },
  "star": 1,
  "tags": []
}