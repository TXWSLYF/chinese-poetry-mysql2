{
  "content": "江从西南来，浩浩无旦夕。长波逐若泻，连山凿如劈。 \n千年不壅溃，万姓无垫溺。不尔民为鱼，大哉禹之绩。 \n导岷既艰远，距海无咫尺。胡为不讫功，馀水斯委积。 \n洞庭与青草，大小两相敌。混合万丈深，淼茫千里白。 \n每岁秋夏时，浩大吞七泽。水族窟穴多，农人土地窄。 \n我今尚嗟叹，禹岂不爱惜。邈未究其由，想古观遗迹。 \n疑此苗人顽，恃险不终役。帝亦无奈何，留患与今昔。 \n水流天地内，如身有血脉。滞则为疽疣，治之在针石。 \n安得禹复生，为唐水官伯。手提倚天剑，重来亲指画。 \n疏河似翦纸，决壅同裂帛。渗作膏腴田，蹋平鱼鳖宅。 \n龙宫变闾里，水府生禾麦。坐添百万户，书我司徒籍。",
  "dynasty": "唐代",
  "id": 21518,
  "name": "自蜀江至洞庭湖口有感而作",
  "poet": {
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。",
    "id": 665,
    "image": "https://raw.githubusercontent.com/hujiaweibujidao/poetry/master/image/image_665.jpg",
    "name": "白居易",
    "star": 0
  },
  "star": 1,
  "tags": []
}