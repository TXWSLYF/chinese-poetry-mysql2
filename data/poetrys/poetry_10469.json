{
  "content": "天用莫如龙，有时系扶桑。顿辔海徒涌，神人身更长。 \n性命苟不存，英雄徒自强。吞声勿复道，真宰意茫茫。 \n地用莫如马，无良复谁记。此日千里鸣，追风可君意。 \n君看渥洼种，态与驽骀异。不杂蹄啮间，逍遥有能事。 \n陶潜避俗翁，未必能达道。观其著诗集，颇亦恨枯槁。 \n达生岂是足，默识盖不早。有子贤与愚，何其挂怀抱。 \n贺公雅吴语，在位常清狂。上疏乞骸骨，黄冠归故乡。 \n爽气不可致，斯人今则亡。山阴一茅宇，江海日凄凉。 \n吾怜孟浩然，裋褐即长夜。赋诗何必多，往往凌鲍谢。 \n清江空旧鱼，春雨馀甘蔗。每望东南云，令人几悲吒。",
  "dynasty": "唐代",
  "id": 10469,
  "name": "遣兴五首",
  "poet": {
    "desc": "杜甫（712－770），字子美，自号少陵野老，世称“杜工部”、“杜少陵”等，汉族，河南府巩县（今河南省巩义市）人，唐代伟大的现实主义诗人，杜甫被世人尊为“诗圣”，其诗被称为“诗史”。杜甫与李白合称“李杜”，为了跟另外两位诗人李商隐与杜牧即“小李杜”区别开来，杜甫与李白又合称“大李杜”。他忧国忧民，人格高尚，他的约1400余首诗被保留了下来，诗艺精湛，在中国古典诗歌中备受推崇，影响深远。759-766年间曾居成都，后世有杜甫草堂纪念。",
    "id": 474,
    "image": "https://raw.githubusercontent.com/hujiaweibujidao/poetry/master/image/image_474.jpg",
    "name": "杜甫",
    "star": 0
  },
  "star": 3,
  "tags": []
}