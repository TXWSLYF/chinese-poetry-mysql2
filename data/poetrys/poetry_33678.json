{
  "content": "江湖散人天骨奇，短发搔来蓬半垂。手提孤篁曳寒茧， \n口诵太古沧浪词。词云太古万万古，民性甚野无风期。 \n夜栖止与禽兽杂，独自构架纵横枝。因而称曰有巢氏， \n民共敬贵如君师。当时只效乌鹊辈，岂是有意陈尊卑。 \n无端后圣穿凿破，一派前导千流随。多方恼乱元气死， \n日使文字生奸欺。圣人事业转销耗，尚有渔者存熙熙。 \n风波不独困一士，凡百器具皆能施。罛疏沪腐鲈鳜脱， \n止失检驭无谗疵。人间所谓好男子，我见妇女留须眉。 \n奴颜婢膝真乞丐，反以正直为狂痴。所以头欲散， \n不散弁峨巍。所以腰欲散，不散珮陆离。行散任之适， \n坐散从倾欹；语散空谷应，笑散春云披；衣散单复便， \n食散酸咸宜；书散浑真草，酒散甘醇醨；屋散势斜直， \n树散行参差；客散忘簪屦，禽散虚笼池。物外一以散， \n中心散何疑？不共诸侯分邑里，不与天子专隍陴。 \n静则守桑柘，乱则逃妻儿。金镳贝带未尝识， \n白刃杀我穷生为。或闻蕃将负恩泽，号令铁马如风驰。 \n大君年小丞相少，当轴自请都旌旗。神锋悉出羽林仗， \n缋画日月蟠龙螭。太宗基业甚牢固，小丑背叛当歼夷。 \n禁军近自肃宗置，抑遏辅国争雄雌。必然大段剪凶逆， \n须召劲勇持军麾。四方贼垒犹占地，死者暴骨生寒饥。 \n归来辄拟荷锄笠，诟吏已责租钱迟。兴师十万一日费， \n不啻千金何以支。只今利口且箕敛，何暇俯首哀惸嫠。 \n均荒补败岂无术，布在方册撑颓隵.冰霜襦袴易反掌。 \n白面诸郎殊不知。江湖散人悲古道，悠悠幸寄羲皇傲。 \n官家未议活苍生，拜赐江湖散人号。",
  "dynasty": "唐代",
  "id": 33678,
  "name": "江湖散人歌",
  "poet": {
    "desc": "陆龟蒙（？～公元881年），唐代农学家、文学家，字鲁望，别号天随子、江湖散人、甫里先生，江苏吴县人。曾任湖州、苏州刺史幕僚，后隐居松江甫里，编著有《甫里先生文集》等。 他的小品文主要收在《笠泽丛书》中，现实针对性强，议论也颇精切，如《野庙碑》、《记稻鼠》等。陆龟蒙与皮日休交友，世称“皮陆”，诗以写景咏物为多。",
    "id": 335,
    "image": "https://raw.githubusercontent.com/hujiaweibujidao/poetry/master/image/image_335.jpg",
    "name": "陆龟蒙",
    "star": 0
  },
  "star": 1,
  "tags": []
}