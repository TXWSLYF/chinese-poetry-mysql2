{
  "content": "节应寒灰下，春生返照中。未能消积雪，已渐少回风。 \n迎气邦经重，斋诚帝念隆。龙骧紫宸北，天压翠坛东。 \n仙仗摇佳彩，荣光答圣衷。便从威仰座，随入大罗宫。 \n先到璇渊底，偷穿玳瑁栊。馆娃朝镜晚，太液晓冰融。 \n撩摘芳情遍，搜求好处终。九霄浑可可，万姓尚忡忡。 \n昼漏频加箭，宵晖欲半弓。驱令三殿出，乞与百蛮同。 \n直自方壶岛，斜临绝漠戎。南巡暧珠树，西转丽崆峒。 \n度岭梅甘坼，潜泉脉暗洪。悠悠铺塞草，冉冉著江枫。 \n蚕役投筐妾，耘催荷蓧翁。既蒸难发地，仍送懒归鸿。 \n约略环区宇，殷勤绮镐沣。华山青黛扑，渭水碧沙蒙。 \n宿露清馀霭，晴烟塞迥空。燕巢才点缀，莺舌最惺憁. \n腻粉梨园白，胭脂桃径红。郁金垂嫩柳，罯画委高笼。 \n地甲门阑大，天开禁掖崇。层台张舞凤，阁道架飞虹。 \n麹糵调神化，鹓鸾竭至忠。歌钟齐锡宴，车服奖庸功。 \n俊造欣时用，闾阎贺岁丰。倡楼妆z8々，农野绿芃芃. \n贵主骄矜盛，豪家恃赖雄。偏沾打球彩，频得铸钱铜。 \n专杀擒杨若，殊恩赦邓通。女孙新在内，婴稚近封公。 \n游衍关心乐，诗书对面聋。盘筵饶异味，音乐斥庸工。 \n酒爱油衣浅，杯夸玛瑙烘。挑鬟玉钗髻，刺绣宝装拢。 \n启齿呈编贝，弹丝动削葱。醉圆双媚靥，波溢两明瞳。 \n但赏欢无极，那知恨亦充。洞房闲窈窕，庭院独葱茏。 \n谢砌萦残絮，班窗网曙虫。望夫身化石，为伯首如蓬。 \n顾我沉忧士，骑他老病骢。静街乘旷荡，初日接曈曨。 \n饮败肺常渴，魂惊耳更聪。虚逢好阳艳，其那苦昏懵。 \n黾勉还移步，持疑又省躬。慵将疲悴质，漫走倦羸僮。 \n季月行当暮，良辰坐叹穷。晋悲焚介子，鲁愿浴沂童。 \n燧改鲜妍火，阴繁晻澹桐。瑞云低g7々，香雨润濛濛。 \n药溉分窠数，篱栽备幼冲。种莎怜见叶，护笋冀成筒。 \n有梦多为蝶，因蒐定作熊。漂沉随坏芥，荣茂委苍穹。 \n震动风千变，晴和鹤一冲。丁宁搴芳侣，须识未开丛。",
  "dynasty": "唐代",
  "id": 20732,
  "name": "春六十韵",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 1,
  "tags": []
}