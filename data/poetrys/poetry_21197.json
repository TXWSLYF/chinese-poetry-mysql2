{
  "content": "生为同室亲，死为同穴尘。他人尚相勉，而况我与君。 \n黔娄固穷士，妻贤忘其贫。冀缺一农夫，妻敬俨如宾。 \n陶潜不营生，翟氏自爨薪。梁鸿不肯仕，孟光甘布裙。 \n君虽不读书，此事耳亦闻。至此千载后，传是何如人。 \n人生未死间，不能忘其身。所须者衣食，不过饱与温。 \n蔬食足充饥，何必膏粱珍。缯絮足御寒，何必锦绣文。 \n君家有贻训，清白遗子孙。我亦贞苦士，与君新结婚。 \n庶保贫与素，偕老同欣欣。",
  "dynasty": "唐代",
  "id": 21197,
  "name": "赠内",
  "poet": {
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。",
    "id": 665,
    "image": "https://raw.githubusercontent.com/hujiaweibujidao/poetry/master/image/image_665.jpg",
    "name": "白居易",
    "star": 0
  },
  "star": 3,
  "tags": []
}