{
  "content": "杜鹃啼正忙时，半风半雨春慳霁。酴醿未过，樱甜初熟，梅酸微试。一种红芳，九苞真色，舞窗翻砌。自仙樊去后，无人题凤，阑干外、成孤媚。 \n谁信阳春妙手，锦云机、新番裁制。东君冷看，如何描摸，天然艳美。浑欲乘风，又如羞日，做双飞艳。伫骖鸾，称得花前弄玉，与吟箫婿。",
  "dynasty": "宋代",
  "id": 62660,
  "name": "水龙吟（次韵黄蘧轩虚谷咏凤花）",
  "poet": {
    "desc": "（一二一四～一二九七），字谦之，一字子微，号本堂，晚年号嵩溪遗耄，鄞县（今浙江宁波）人，寄籍奉化。理宗宝祐四年（一二五六）进士，调监饶州商税。景定元年（一二六○），为白鹭书院山长，知安福县。",
    "id": 80,
    "image": "https://raw.githubusercontent.com/hujiaweibujidao/poetry/master/image/image_80.jpg",
    "name": "陈著",
    "star": 0
  },
  "star": 1,
  "tags": []
}