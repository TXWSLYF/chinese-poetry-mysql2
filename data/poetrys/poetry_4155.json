{
  "content": "感阳春兮生碧草之油油。怀宇宙以伤远，登高台而写忧。 \n迟美人兮不见，恐青岁之遂遒。从毕公以酣饮， \n寄林塘而一留。采芳荪于北渚，忆桂树于南州。 \n何云木之美丽，而池馆之崇幽。星台秀士，月旦诸子。 \n嘉青鸟之辰，迎火龙之始。挟宝书与瑶瑟， \n芳蕙华而兰靡。乃掩白蘋，藉绿芷。酒既醉，乐未已。 \n击青钟，歌渌水。怨青春之萎绝，赠瑶台之旖旎。 \n愿一见而道意，结众芳之绸缪。曷余情之荡漾， \n瞩青云以增愁。怅三山之飞鹤，忆海上之白鸥。重曰： \n群仙去兮青春颓，岁华歇兮黄鸟哀。富贵荣乐几时兮， \n朱宫碧堂生青苔，白云兮归来。",
  "dynasty": "唐代",
  "id": 4155,
  "name": "春台引",
  "poet": {
    "desc": "陈子昂（约公元661～公元702），唐代文学家，初唐诗文革新人物之一。字伯玉，汉族，梓州射洪(今属四川)人。因曾任右拾遗，后世称为陈拾遗。光宅进士，历仕武则天朝麟台正字、右拾遗。解职归乡后受人所害，忧愤而死。其存诗共100多首，其中最有代表性的是《感遇》诗38首，《蓟丘览古赠卢居士藏用》7首和《登幽州台歌》。",
    "id": 12,
    "image": "https://raw.githubusercontent.com/hujiaweibujidao/poetry/master/image/image_12.jpg",
    "name": "陈子昂",
    "star": 0
  },
  "star": 4,
  "tags": []
}