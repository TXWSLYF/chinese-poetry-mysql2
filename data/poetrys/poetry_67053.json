{
  "content": "天下事。问天怎忍如此。陵图谁把献君王，结愁未已。少豪气概总成尘，空馀白骨黄苇。 \n千古恨，吾老矣。东游曾吊淮水。绣春台上一回登，一回揾泪。醉归抚剑倚西风，江涛犹壮人意。只今袖手野色里。望长淮、犹二千里。纵有英心谁寄。近新来、又报胡尘起。绝域张骞归来未。",
  "dynasty": "宋代",
  "id": 67053,
  "name": "西河",
  "poet": {
    "desc": "王野，字子文，宝章阁待制王介之子也，衢州常山人。以父阴补官，登嘉定十三年庚辰刘渭榜进士第。",
    "id": 1419,
    "name": "王野",
    "star": 0
  },
  "star": 1,
  "tags": []
}