{
  "content": "自古谁不死，不复记其名。今年京城内，死者老少并。 \n独孤才四十，仕宦方荣荣。李三三十九，登朝有清声。 \n赵昌八十馀，三拥大将旌。为生信异异，之死同冥冥。 \n其家哭泣爱，一一无异情。其类嗟叹惜，各各无重轻。 \n万龄龟菌等，一死天地平。以此方我病，我病何足惊。 \n借如今日死，亦足了一生。借使到百年，不知何所成。 \n况我早师佛，屋宅此身形。舍彼复就此，去留何所萦。 \n前身为过迹，来世即前程。但念行不息，岂忧无路行。 \n蜕骨龙不死，蜕皮蝉自鸣。胡为神蜕体，此道人不明。 \n持谢爱朋友，寄之仁弟兄。吟此可达观，世言何足听。",
  "dynasty": "唐代",
  "id": 20650,
  "name": "遣病（自此通州后作）",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 1,
  "tags": []
}