{
  "content": "弭节结徒侣，速征赴龙城。单于近突围，烽燧屡夜惊。 \n长弓挽满月，剑华霜雪明。远道百草殒，峭觉寒风生。 \n风寒欲砭肌，争奈裘袄轻。回首家不见，候雁空中鸣。 \n笳奏遝以哀，肃肃趣严程。寄语塞外胡，拥骑休横行。 \n少年胆气粗，好勇万人敌。仗剑出门去，三边正艰厄。 \n怒目时一呼，万骑皆辟易。杀人蓬麻轻，走马汗血滴。 \n丑虏何足清，天山坐宁谧。不有封侯相，徒负幽并客。",
  "dynasty": "唐代",
  "id": 13374,
  "name": "从军行二首",
  "poet": {
    "desc": "顾况（生卒年不详），字逋翁，号华阳真逸（一说华阳真隐）。晚年自号悲翁，汉族，唐朝海盐人，（今在浙江海宁境内）人。唐代诗人、画家、鉴赏家。他一生官位不高，曾任著作郎，因作诗嘲讽得罪权贵，贬饶州司户参军。晚年隐居茅山，有《华阳集》行世。",
    "id": 49,
    "image": "https://raw.githubusercontent.com/hujiaweibujidao/poetry/master/image/image_49.jpg",
    "name": "顾况",
    "star": 0
  },
  "star": 8,
  "tags": []
}