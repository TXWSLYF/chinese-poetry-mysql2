{
  "content": "久客多枉友朋书，素书一月凡一束。虚名但蒙寒温问， \n泛爱不救沟壑辱。齿落未是无心人，舌存耻作穷途哭。 \n道州手札适复至，纸长要自三过读。盈把那须沧海珠， \n入怀本倚昆山玉。拨弃潭州百斛酒，芜没潇岸千株菊。 \n使我昼立烦儿孙，令我夜坐费灯烛。忆子初尉永嘉去， \n红颜白面花映肉。军符侯印取岂迟，紫燕騄耳行甚速。 \n圣朝尚飞战斗尘，济世宜引英俊人。黎元愁痛会苏息， \n夷狄跋扈徒逡巡。授钺筑坛闻意旨，颓纲漏网期弥纶。 \n郭钦上书见大计，刘毅答诏惊群臣。他日更仆语不浅， \n明公论兵气益振。倾壶箫管黑白发，舞剑霜雪吹青春。 \n宴筵曾语苏季子，后来杰出云孙比。茅斋定王城郭门， \n药物楚老渔商市。市北肩舆每联袂，郭南抱瓮亦隐几。 \n无数将军西第成，早作丞相东山起。鸟雀苦肥秋粟菽， \n蛟龙欲蛰寒沙水。天下鼓角何时休，阵前部曲终日死。 \n附书与裴因示苏，此生已愧须人扶。致君尧舜付公等， \n早据要路思捐躯。",
  "dynasty": "唐代",
  "id": 10764,
  "name": "暮秋枉裴道州手札，率尔遣兴，寄近呈苏涣侍御",
  "poet": {
    "desc": "杜甫（712－770），字子美，自号少陵野老，世称“杜工部”、“杜少陵”等，汉族，河南府巩县（今河南省巩义市）人，唐代伟大的现实主义诗人，杜甫被世人尊为“诗圣”，其诗被称为“诗史”。杜甫与李白合称“李杜”，为了跟另外两位诗人李商隐与杜牧即“小李杜”区别开来，杜甫与李白又合称“大李杜”。他忧国忧民，人格高尚，他的约1400余首诗被保留了下来，诗艺精湛，在中国古典诗歌中备受推崇，影响深远。759-766年间曾居成都，后世有杜甫草堂纪念。",
    "id": 474,
    "image": "https://raw.githubusercontent.com/hujiaweibujidao/poetry/master/image/image_474.jpg",
    "name": "杜甫",
    "star": 0
  },
  "star": 1,
  "tags": []
}