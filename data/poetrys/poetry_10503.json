{
  "content": "大师铜梁秀，籍籍名家孙。呜呼先博士，炳灵精气奔。 \n惟昔武皇后，临轩御乾坤。多士尽儒冠，墨客蔼云屯。 \n当时上紫殿，不独卿相尊。世传闾丘笔，峻极逾昆仑。 \n凤藏丹霄暮，龙去白水浑。青荧雪岭东，碑碣旧制存。 \n斯文散都邑，高价越玙璠.晚看作者意，妙绝与谁论。 \n吾祖诗冠古，同年蒙主恩。豫章夹日月，岁久空深根。 \n小子思疏阔，岂能达词门。穷愁一挥泪，相遇即诸昆。 \n我住锦官城，兄居祇树园。地近慰旅愁，往来当丘樊。 \n天涯歇滞雨，粳稻卧不翻。漂然薄游倦，始与道侣敦。 \n景晏步修廊，而无车马喧。夜阑接软语，落月如金盆。 \n漠漠世界黑，驱车争夺繁。惟有摩尼珠，可照浊水源。",
  "dynasty": "唐代",
  "id": 10503,
  "name": "赠蜀僧闾丘师兄",
  "poet": {
    "desc": "杜甫（712－770），字子美，自号少陵野老，世称“杜工部”、“杜少陵”等，汉族，河南府巩县（今河南省巩义市）人，唐代伟大的现实主义诗人，杜甫被世人尊为“诗圣”，其诗被称为“诗史”。杜甫与李白合称“李杜”，为了跟另外两位诗人李商隐与杜牧即“小李杜”区别开来，杜甫与李白又合称“大李杜”。他忧国忧民，人格高尚，他的约1400余首诗被保留了下来，诗艺精湛，在中国古典诗歌中备受推崇，影响深远。759-766年间曾居成都，后世有杜甫草堂纪念。",
    "id": 474,
    "image": "https://raw.githubusercontent.com/hujiaweibujidao/poetry/master/image/image_474.jpg",
    "name": "杜甫",
    "star": 0
  },
  "star": 3,
  "tags": []
}