{
  "content": "人间百戏皆可学，寻橦不比诸馀乐。重梳短髻下金钿， \n红帽青巾各一边。身轻足捷胜男子，绕竿四面争先缘。 \n习多倚附欹竿滑，上下蹁跹皆著袜。翻身垂颈欲落地， \n却住把腰初似歇。大竿百夫擎不起，袅袅半在青云里。 \n纤腰女儿不动容，戴行直舞一曲终。回头但觉人眼见， \n矜难恐畏天无风。险中更险何曾失，山鼠悬头猿挂膝。 \n小垂一手当舞盘，斜惨双蛾看落日。斯须改变曲解新， \n贵欲欢他平地人。散时满面生颜色，行步依前无气力。",
  "dynasty": "唐代",
  "id": 15802,
  "name": "寻橦歌",
  "poet": {
    "desc": "王建(约767年—约830年)：字仲初，生于颍川(今河南许昌)，唐朝诗人。其著作，《新唐书·艺文志》、《郡斋读书志》、《直斋书录解题》等皆作10卷，《崇文总目》作2卷。",
    "id": 482,
    "image": "https://raw.githubusercontent.com/hujiaweibujidao/poetry/master/image/image_482.jpg",
    "name": "王建",
    "star": 0
  },
  "star": 1,
  "tags": []
}