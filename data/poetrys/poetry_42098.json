{
  "content": "幽并侠少年，金络控连钱。窃符方救赵，击筑正怀燕。 \n轻生辞凤阙，挥袂上祁连。陆离横宝剑，出没骛征旃。 \n蒙轮恒顾敌，超乘忽争先。摧枯逾百战，拓地远三千。 \n骨都魂已散，楼兰首复传。龙城含宿雾，瀚海接遥天。 \n歌吹金微返，振旅玉门旋。烽火今已息，非复照甘泉。",
  "dynasty": "唐代",
  "id": 42098,
  "name": "结客少年场行",
  "poet": {
    "id": 0,
    "name": "虞羽客",
    "star": 0
  },
  "star": 2,
  "tags": []
}