{
  "content": "昔承推奖分，愧匪挺生材。迟暮宫臣忝，艰危衮职陪。 \n扬镳随日驭，折槛出云台。罪戾宽犹活，干戈塞未开。 \n星霜玄鸟变，身世白驹催。伏枕因超忽，扁舟任往来。 \n九钻巴噀火，三蛰楚祠雷。望帝传应实，昭王问不回。 \n蛟螭深作横，豺虎乱雄猜。素业行已矣，浮名安在哉。 \n琴乌曲怨愤，庭鹤舞摧颓。秋雨漫湘水，阴风过岭梅。 \n苦摇求食尾，常曝报恩腮。结舌防谗柄，探肠有祸胎。 \n苍茫步兵哭，展转仲宣哀。饥籍家家米，愁征处处杯。 \n休为贫士叹，任受众人咍。得丧初难识，荣枯划易该。 \n差池分组冕，合沓起蒿莱。不必伊周地，皆知屈宋才。 \n汉庭和异域，晋史坼中台。霸业寻常体，忠臣忌讳灾。 \n群公纷戮力，圣虑窅裴回。数见铭钟鼎，真宜法斗魁。 \n愿闻锋镝铸，莫使栋梁摧。盘石圭多翦，凶门毂少推。 \n垂旒资穆穆，祝网但恢恢。赤雀翻然至，黄龙讵假媒。 \n贤非梦傅野，隐类凿颜坯。自古江湖客，冥心若死灰。",
  "dynasty": "唐代",
  "id": 11534,
  "name": "秋日荆南述怀三十韵",
  "poet": {
    "desc": "杜甫（712－770），字子美，自号少陵野老，世称“杜工部”、“杜少陵”等，汉族，河南府巩县（今河南省巩义市）人，唐代伟大的现实主义诗人，杜甫被世人尊为“诗圣”，其诗被称为“诗史”。杜甫与李白合称“李杜”，为了跟另外两位诗人李商隐与杜牧即“小李杜”区别开来，杜甫与李白又合称“大李杜”。他忧国忧民，人格高尚，他的约1400余首诗被保留了下来，诗艺精湛，在中国古典诗歌中备受推崇，影响深远。759-766年间曾居成都，后世有杜甫草堂纪念。",
    "id": 474,
    "image": "https://raw.githubusercontent.com/hujiaweibujidao/poetry/master/image/image_474.jpg",
    "name": "杜甫",
    "star": 0
  },
  "star": 2,
  "tags": []
}