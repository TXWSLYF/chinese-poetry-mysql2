{
  "content": "昔罢河西尉，初兴蓟北师。不才名位晚，敢恨省郎迟。 \n扈圣崆峒日，端居滟滪时。萍流仍汲引，樗散尚恩慈。 \n遂阻云台宿，常怀湛露诗。翠华森远矣，白首飒凄其。 \n拙被林泉滞，生逢酒赋欺。文园终寂寞，汉阁自磷缁。 \n病隔君臣议，惭纡德泽私。扬镳惊主辱，拔剑拨年衰。 \n社稷经纶地，风云际会期。血流纷在眼，涕洒乱交颐。 \n四渎楼船泛，中原鼓角悲。贼壕连白翟，战瓦落丹墀。 \n先帝严灵寝，宗臣切受遗。恒山犹突骑，辽海竞张旗。 \n田父嗟胶漆，行人避蒺藜。总戎存大体，降将饰卑词。 \n楚贡何年绝，尧封旧俗疑。长吁翻北寇，一望卷西夷。 \n不必陪玄圃，超然待具茨。凶兵铸农器，讲殿辟书帷。 \n庙算高难测，天忧实在兹。形容真潦倒，答效莫支持。 \n使者分王命，群公各典司。恐乖均赋敛，不似问疮痍。 \n万里烦供给，孤城最怨思。绿林宁小患，云梦欲难追。 \n即事须尝胆，苍生可察眉。议堂犹集凤，正观是元龟。 \n处处喧飞檄，家家急竞锥。萧车安不定，蜀使下何之。 \n钓濑疏坟籍，耕岩进弈棋。地蒸馀破扇，冬暖更纤絺。 \n豺遘哀登楚，麟伤泣象尼。衣冠迷适越，藻绘忆游睢。 \n赏月延秋桂，倾阳逐露葵。大庭终反朴，京观且僵尸。 \n高枕虚眠昼，哀歌欲和谁。南宫载勋业，凡百慎交绥。",
  "dynasty": "唐代",
  "id": 11270,
  "name": "夔府书怀四十韵",
  "poet": {
    "desc": "杜甫（712－770），字子美，自号少陵野老，世称“杜工部”、“杜少陵”等，汉族，河南府巩县（今河南省巩义市）人，唐代伟大的现实主义诗人，杜甫被世人尊为“诗圣”，其诗被称为“诗史”。杜甫与李白合称“李杜”，为了跟另外两位诗人李商隐与杜牧即“小李杜”区别开来，杜甫与李白又合称“大李杜”。他忧国忧民，人格高尚，他的约1400余首诗被保留了下来，诗艺精湛，在中国古典诗歌中备受推崇，影响深远。759-766年间曾居成都，后世有杜甫草堂纪念。",
    "id": 474,
    "image": "https://raw.githubusercontent.com/hujiaweibujidao/poetry/master/image/image_474.jpg",
    "name": "杜甫",
    "star": 0
  },
  "star": 2,
  "tags": []
}