{
  "content": "行客送行客，况又值新秋。莼乡此去万里，先我上扁舟。三载乌奴聚首，异县乡情对语，乘月几登楼。去去远蜀口，日日望吴头。 \n丹青手，描不就，此离愁。半生萍梗江汉，别恨最绸缪。远水长空一色，风顺波平如掌，雁序际天游。故旧有相问，犹滞剑南州。",
  "dynasty": "宋代",
  "id": 61800,
  "name": "水调歌头（丁亥送方子南出蜀）",
  "poet": {
    "desc": "李曾伯(1198～1265至1275间) 南宋词人。字长孺，号可斋。原籍覃怀（今河南沁阳附近）。南渡后寓居嘉兴（今属浙江）。",
    "id": 584,
    "image": "https://raw.githubusercontent.com/hujiaweibujidao/poetry/master/image/image_584.jpg",
    "name": "李曾伯",
    "star": 0
  },
  "star": 1,
  "tags": []
}