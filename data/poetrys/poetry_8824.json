{
  "content": "洛都游宦日，少年携手行。投杯起芳席，总辔振华缨。 \n关塞有佳气，岩开伊水清。攀林憩佛寺，登高望都城。 \n蹉跎二十载，世务各所营。兹赏长在梦，故人安得并。 \n前岁守九江，恩诏赴咸京。因途再登历，山河属晴明。 \n寂寞僧侣少，苍茫林木成。墙宇或崩剥，不见旧题名。 \n旧游况存殁，独此泪交横。交横谁与同，书壁贻友生。 \n今兹守吴郡，绵思方未平。子复经陈迹，一感我深情。 \n远蒙恻怆篇，中有金玉声。反覆终难答，金玉尚为轻。",
  "dynasty": "唐代",
  "id": 8824,
  "name": "答河南李士巽题香山寺",
  "poet": {
    "desc": "韦应物（737～792），中国唐代诗人。汉族，长安(今陕西西安)人。今传有10卷本《韦江州集》、两卷本《韦苏州诗集》、10卷本《韦苏州集》。散文仅存一篇。因出任过苏州刺史，世称“韦苏州”。诗风恬淡高远，以善于写景和描写隐逸生活著称。",
    "id": 564,
    "image": "https://raw.githubusercontent.com/hujiaweibujidao/poetry/master/image/image_564.jpg",
    "name": "韦应物",
    "star": 0
  },
  "star": 1,
  "tags": []
}