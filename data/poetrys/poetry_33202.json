{
  "content": "五天何处望，心念起皆知。化塔留今日，泉鸣自昔时。 \n古苔生石静，秋草满山悲。莫道声容远，长歌白雪词。 \n高怀逢异境，佳句想吟频。月冷松溪夜，烟浓草寺春。 \n浮云将世远，清听与名新。不见开岩日，空为拜影人。 \n景物搜求歇，山云放纵飞。树寒烟鹤去，池静水龙归。 \n暗榻尘飘满，阴檐月到稀。何年灯焰尽，风动影堂扉。",
  "dynasty": "唐代",
  "id": 33202,
  "name": "读惠山若冰师集因题故院三首",
  "poet": {
    "id": 0,
    "name": "李骘",
    "star": 0
  },
  "star": 1,
  "tags": []
}