{
  "content": "双雉在野时，可怜同嗜欲。毛衣前后成，一种文章足。 \n一雉独先飞，冲开芳草绿。网罗幽草中，暗被潜羁束。 \n剪刀摧六翮，丝线缝双目。啖养能几时，依然已驯熟。 \n都无旧性灵，返与他心腹。置在芳草中，翻令诱同族。 \n前时相失者，思君意弥笃。朝朝旧处飞，往往巢边哭。 \n今朝树上啼，哀音断还续。远见尔文章，知君草中伏。 \n和鸣忽相召，鼓翅遥相瞩。畏我未肯来，又啄翳前粟。 \n敛翮远投君，飞驰势奔蹙。罥挂在君前，向君声促促。 \n信君决无疑，不道君相覆。自恨飞太高，疏罗偶然触。 \n看看架上鹰，拟食无罪肉。君意定何如，依旧雕笼宿。",
  "dynasty": "唐代",
  "id": 20539,
  "name": "雉媒",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 1,
  "tags": []
}