{
  "content": "可怜江北女，惯唱江南曲。摇荡木兰舟，双凫不成浴。 \n郎为匕上香，妾为笼上灰。归时虽暖热，去罢生尘埃。 \n夜裁鸳鸯绮，朝织蒲桃绫。欲试一寸心，待缝三尺冰。 \n怜时鱼得水，怨罢商与参。不如山支子，却解结同心。 \n红颜感暮花，白日同流水。思君如孤灯，一夜一心死。",
  "dynasty": "唐代",
  "id": 1914,
  "name": "杂曲歌辞。古曲五首",
  "poet": {
    "desc": "施肩吾（780-861），唐宪宗元和十五年（公元820年）进士，唐睦州分水县桐岘乡（贤德乡）人，字希圣，号东斋，入道后称栖真子。施肩吾是杭州地区第一位状元（杭州孔子文化纪念馆语），他集诗人、道学家、台湾第一个民间开拓者于一身的历史人物。",
    "id": 773,
    "name": "施肩吾",
    "star": 0
  },
  "star": 1,
  "tags": []
}