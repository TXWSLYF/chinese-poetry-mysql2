{
  "content": "禹门西面逐飘蓬，忽喜仙都得入踪。贾氏许频趋季虎， \n荀家因敢谒头龙。手扶日月重轮起，数是乾坤正气钟。 \n五色笔驱神出没，八花砖接帝从容。诗酬御制风骚古， \n论似人情鼎鼐浓。岂有地能先凤掖，别无山更胜鳌峰。 \n攀鸿日浅魂飞越，为鲤年深势噞喁。泽国雨荒三径草， \n秦关雪折一枝筇。吹成暖景犹葭律，引上纤萝在岳松。 \n愿向明朝荐幽滞，免教号泣触登庸。",
  "dynasty": "唐代",
  "id": 38979,
  "name": "投翰长赵侍郎",
  "poet": {
    "desc": "黄滔（840～911），字文江，莆田城内前埭（今荔城区东里巷）人，晚唐五代著名的文学家，被誉为“福建文坛盟主”、闽中“文章初祖”。《四库全书》收《黄御史集》10卷，附录1卷。",
    "id": 2328,
    "image": "https://raw.githubusercontent.com/hujiaweibujidao/poetry/master/image/image_2328.jpg",
    "name": "黄滔",
    "star": 0
  },
  "star": 1,
  "tags": []
}