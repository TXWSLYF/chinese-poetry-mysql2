{
  "content": "新昌北门外，与君从此分。街衢走车马，尘土不见君。 \n君为分手归，我行行不息。我上秦岭南，君直枢星北。 \n秦岭高崔嵬，商山好颜色。月照山馆花，裁诗寄相忆。 \n天明作诗罢，草草随所如。凭人寄将去，三月无报书。 \n荆州白日晚，城上鼓冬冬。行逢贺州牧，致书三四封。 \n封题乐天字，未坼已沾裳。坼书八九读，泪落千万行。 \n中有酬我诗，句句截我肠。仍云得诗夜，梦我魂凄凉。 \n终言作书处，上直金銮东。诗书费一夕，万恨缄其中。 \n中宵宫中出，复见宫月斜。书罢月亦落，晓灯随暗花。 \n想君书罢时，南望劳所思。况我江上立，吟君怀我诗。 \n怀我浩无极，江水秋正深。清见万丈底，照我平生心。 \n感君求友什，因报壮士吟。持谢众人口，销尽犹是金。",
  "dynasty": "唐代",
  "id": 20626,
  "name": "酬乐天书怀见寄",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 1,
  "tags": []
}