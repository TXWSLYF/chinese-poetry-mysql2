{
  "content": "少年气真狂，有意与春竞。行逢二三月，九州花相映。 \n川原晓服鲜，桃李晨妆靓。荒乘不知疲，醉死岂辞病。 \n饮啖惟所便，文章倚豪横。尔来曾几时，白发忽满镜。 \n旧游喜乖张，新辈足嘲评。心肠一变化，羞见时节盛。 \n得闲无所作，贵欲辞视听。深居疑避仇，默卧如当暝。 \n朝曦入牖来，鸟唤昏不醒。为生鄙计算，盐米告屡罄。 \n坐疲都忘起，冠侧懒复正。幸蒙东都官，获离机与阱。 \n乖慵遭傲僻，渐染生弊性。既去焉能追，有来犹莫骋。 \n有船魏王池，往往纵孤泳。水容与天色，此处皆绿净。 \n岸树共纷披，渚牙相纬经。怀归苦不果，即事取幽迸。 \n贪求匪名利，所得亦已并。悠悠度朝昏，落落捐季孟。 \n群公一何贤，上戴天子圣。谋谟收禹绩，四面出雄劲。 \n转输非不勤，稽逋有军令。在庭百执事，奉职各祗敬。 \n我独胡为哉，坐与亿兆庆。譬如笼中鸟，仰给活性命。 \n为诗告友生，负愧终究竟。",
  "dynasty": "唐代",
  "id": 17706,
  "name": "东都遇春",
  "poet": {
    "desc": "韩愈（768～824）字退之，唐代文学家、哲学家、思想家，河阳（今河南省焦作孟州市）人，汉族。祖籍河北昌黎，世称韩昌黎。晚年任吏部侍郎，又称韩吏部。谥号“文”，又称韩文公。他与柳宗元同为唐代古文运动的倡导者，主张学习先秦两汉的散文语言，破骈为散，扩大文言文的表达功能。宋代苏轼称他“文起八代之衰”，明人推他为唐宋八大家之首，与柳宗元并称“韩柳”，有“文章巨公”和“百代文宗”之名，作品都收在《昌黎先生集》里。韩愈在思想上是中国“道统”观念的确立者，是尊儒反佛的里程碑式人物。",
    "id": 682,
    "image": "https://raw.githubusercontent.com/hujiaweibujidao/poetry/master/image/image_682.jpg",
    "name": "韩愈",
    "star": 0
  },
  "star": 1,
  "tags": []
}