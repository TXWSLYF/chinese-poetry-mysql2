{
  "content": "妾本江南采莲女，君是江东学剑人。逢君游侠英雄日， \n值妾年华桃李春。年华灼灼艳桃李，结发簪花配君子。 \n行逢楚汉正相持，辞家上马从君起。岁岁年年事征战， \n侍君帷幕损红颜。不惜罗衣沾马汗，不辞红粉著刀环。 \n相期相许定关中，鸣銮鸣佩入秦宫。谁误四面楚歌起， \n果知五星汉道雄。天时人事有兴灭，智穷计屈心摧折。 \n泽中马力先战疲，帐下蛾眉□□□。君王是日无神彩， \n贱妾此时容貌改。拔山意气都已无，渡江面目今何在。 \n终天隔地与君辞，恨似流波无息时。使妾本来不相识， \n岂见中途怀苦悲。",
  "dynasty": "唐代",
  "id": 42054,
  "name": "虞姬怨",
  "poet": {
    "id": 0,
    "name": "冯待征",
    "star": 0
  },
  "star": 4,
  "tags": []
}