{
  "content": "一曲狂歌，有百馀言，说尽一生。费十年灯火，读书读史，四方奔走，求利求名。蹭蹬归来，闭门独坐，赢得穷吟诗句清。夫诗者，皆吾侬平日，愁叹之声。 \n空馀豪气峥嵘。安得良田二顷耕。向临邛涤器，可怜司马，成都卖卜，谁识君平。分则宜然，吾何敢怨，蝼蚁逍遥戴粒行。开怀抱，有青梅荐酒，绿树啼莺。",
  "dynasty": "宋代",
  "id": 66600,
  "name": "沁园春",
  "poet": {
    "desc": "戴复古（1167—?)）南宋著名江湖派诗人。字式之，常居南塘石屏山，故自号石屏、石屏樵隐。天台黄岩（今属浙江台州）人。一生不仕，浪游江湖，后归家隐居，卒年八十余。曾从陆游学诗，作品受晚唐诗风影响，兼具江西诗派风格。部分作品抒发爱国思想，反映人民疾苦，具有现实意义。",
    "id": 126,
    "image": "https://raw.githubusercontent.com/hujiaweibujidao/poetry/master/image/image_126.jpg",
    "name": "戴复古",
    "star": 0
  },
  "star": 3,
  "tags": []
}