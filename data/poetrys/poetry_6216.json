{
  "content": "夙驾出东城，城傍早霞散。初日照龙阙，峨峨在天半。 \n壮哉丽百常，美矣崇两观。俯视趋朝客，簪珮何璀璨。 \n而我送将归，裴回霸陵岸。北云去吴越，南雁离江汉。 \n伊昔蹈丘园，翩翩理文翰。高谈闵仲叔，逸气刘公干。 \n每言竹柏贞，尝轻朝市玩。山昼猿狖静，溪曛鱼鸟乱。 \n宁止卧崆峒，直云期汗漫。圣君既理历，族士咸炳焕。 \n矫首来天池，振羽泛漪澜。元淑命不达，伯鸾吟可叹。 \n东去姑苏台，乃过陟阳馆。舍辔函关道，浮舟沧海畔。 \n耳目旷暄凉，怀抱盈悲惋。沉沉青岁晚，霭霭秋云换。 \n自言永遁栖，无复从羁绊。挥手谢知己，知己莫能赞。",
  "dynasty": "唐代",
  "id": 6216,
  "name": "贻刘高士别",
  "poet": {
    "desc": "储光羲（约706—763）唐代官员，润州延陵人，祖籍兖州。田园山水诗派代表诗人之一。开元十四年（726年）举进士，授冯翊县尉，转汜水、安宣、下邽等地县尉。因仕途失意，遂隐居终南山。后复出任太祝，世称储太祝，官至监察御史。安史之乱中，叛军攻陷长安，被俘，迫受伪职。乱平，自归朝廷请罪，被系下狱，有《狱中贻姚张薛李郑柳诸公》诗，后贬谪岭南。江南储氏多为光羲公后裔，尊称为“江南储氏之祖”。",
    "id": 22,
    "image": "https://raw.githubusercontent.com/hujiaweibujidao/poetry/master/image/image_22.jpg",
    "name": "储光羲",
    "star": 0
  },
  "star": 1,
  "tags": []
}