{
  "content": "春游晚归\n玉壶春水浸晴霞，景物奢华。彩船歌管间琵琶，青旗挂，沽酒是谁家？【幺】夕阳一带山如画，数投林万点寒鸦。曲水边，孤山下，游人归去，明月管梅花。\n分得金字\n涌金门外小壶天，骏马金鞭。屏山金翠画龙眠，金莲啭，金柳曲阑边。【幺】金波满捧金杯劝，舞春风半趄金莲。金缕衣，金罗扇，五人金钏，醉上戗金船。\n避暑即事\n两峰晴翠插波光，十里横塘。画楼帘影挂斜阳，谁凝望，纨扇掩红妆。【幺】莲舟撑入荷花荡，拂天风两袖清香。酒醉归，月明上，棹歌齐唱，惊起锦鸳鸯。\n访杜高士\n杖藜十里听松声，隐隐相迎。飞来峰下树青青，添清兴，流水玉琴横。【幺】拂云同坐苔花磴，桂飘香满地金星。山影寒，天光净，野猿啼月，诗在冷泉亭。\n雪晴诗兴\n冰壶光浸水精寒，好景人间。暗香来处是孤山，寻梅惯，诗思压驴鞍。【幺】琼姬争卷珠帘看，画船中歌舞吹弹。明月残，白石烂，宝花楼阁，十二玉阑干。\n湖山堂上醉题\n渔翁蓑笠钓船孤，棹入蓬壶。湖山堂上柳千株，芭蕉绿，凉影翠扶疏。【幺】东坡旧日题诗处，喜无人任我歌呼。半醉时，秋山暮，一行白鹭，万朵锦芙蕖。",
  "dynasty": "元代",
  "id": 70180,
  "name": "【正宫】小梁州",
  "poet": {
    "desc": "张可久（约1270～1348以后）字小山（一说名伯远，字可久，号小山）（《尧山堂外纪》）；一说名张可久肖像（林晋生作）可久，字伯远，号小山（《词综》）；又一说字仲远，号小山（《四库全书总目提要》），庆元（治所在今浙江宁波鄞县）人，元朝重要散曲家，剧作家，与乔吉并称“双壁”，与张养浩合为“二张”。",
    "id": 394,
    "image": "https://raw.githubusercontent.com/hujiaweibujidao/poetry/master/image/image_394.jpg",
    "name": "张可久",
    "star": 0
  },
  "star": 1,
  "tags": []
}