{
  "content": "捉得金晶固命基，日魂东畔月华西。 \n于中炼就长生药，服了还同天地齐。 \n莫怪瑶池消息稀，只缘尘事隔天机。 \n若人寻得水中火，有一黄童上太微。 \n混元海底隐生伦，内有黄童玉帝名。 \n白虎神符潜姹女，灵元镇在七元君。 \n三亩丹田无种种，种时须藉赤龙耕。 \n曾将此种教人种，不解铅池道不生。 \n闪灼虎龙神剑飞，好凭身事莫相违。 \n传时须在乾坤力，便透三清入紫微。 \n不用梯媒向外求，还丹只在体中收。 \n莫言大道人难得，自是功夫不到头。 \n饮酒须教一百杯，东浮西泛自梯媒。 \n日精自与月华合，有个明珠走上来。 \n不负三光不负人，不欺神道不欺贫。 \n有人问我修行法，只种心田养此身。 \n时人若拟去瀛洲，先过巍巍十八楼。 \n自有电雷声震动，一池金水向东流。 \n瓶子如金玉子黄，上升下降续神光。 \n三元一会经年净，这个天中日月长。 \n学道须教彻骨贫，囊中只有五三文。 \n有人问我修行法，遥指天边日月轮。 \n我自忘心神自悦，跨水穿云来相谒。 \n不问黄芽肘后方，妙道通微怎生说。 \n肘传丹篆千年术，口诵黄庭两卷经。 \n鹤观古坛松影里，悄无人迹户长扃。 \n独上高峰望八都，黑云散后月还孤。 \n茫茫宇宙人无数，几个男儿是丈夫。 \n天下都游半日功，不须跨凤与乘龙。 \n偶因博戏飞神剑，摧却终南第一峰。 \n朝游北越暮苍梧，袖里青蛇胆气粗。 \n三入岳阳人不识，朗吟飞过洞庭湖。 \n趯倒葫芦掉却琴，倒行直上卧牛岑。 \n水飞石上迸如雪，立地看天坐地吟。 \n吾家本住在天齐，零落白云锁石梯。 \n来往八千消半日，依前归路不曾迷。 \n莲峰道士高且洁，不下莲宫经岁月。 \n星辰夜礼玉簪寒，龙虎晓开金鼎热。 \n东山东畔忽相逢，握手丁宁语似钟。 \n剑术已成君把去，有蛟龙处斩蛟龙。 \n朝泛苍梧暮却还，洞中日月我为天。 \n匣中宝剑时时吼，不遇同人誓不传。 \n偎岩拍手葫芦舞，过岭穿云拄杖飞。 \n来往八千须半日，金州南畔有松扉。 \n养得儿形似我形，我身枯悴子光精。 \n生生世世常如此，争似留神养自身。 \n精养灵根气养神，此真之外更无真。 \n神仙不肯分明说，迷了千千万万人。 \n不事王侯不种田，日高犹自抱琴眠。 \n起来旋点黄金买，不使人间作业钱。 \n天涯海角人求我，行到天涯不见人。 \n忠孝义慈行方便，不须求我自然真。 \n莫道幽人一事无，闲中尽有静工夫。 \n闭门清昼读书罢，扫地焚香到日晡。 \n先生先生貌狞恶，拔剑当空气云错。 \n连喝三回急急去，欻然空里人头落。 \n剑起星奔万里诛，风雷时逐雨声粗。 \n人头携处非人在，何事高吟过五湖。 \n粗眉卓竖语如雷，闻说不平便放杯。 \n仗剑当空千里去，一更别我二更回。 \n先生先生莫外求，道要人传剑要收。 \n今日相逢江海畔，一杯村酒劝君休。 \n庞眉斗竖恶精神，万里腾空一踊身。 \n背上匣中三尺剑，为天且示不平人。",
  "dynasty": "唐代",
  "id": 45688,
  "name": "绝句",
  "poet": {
    "desc": "吕岩，也叫做吕洞宾。唐末、五代著名道士。名□(一作□)，号纯阳子，自称回道人。世称吕祖或纯阳祖师，为民间神话故事八仙之一。较早的宋代记载，称他为“关中逸人”或“关右人”，元代以后比较一致的说法，则为河中府蒲坂县永乐镇（今属山西芮城）人，或称世传为东平（治在今山东东平）人。",
    "id": 375,
    "image": "https://raw.githubusercontent.com/hujiaweibujidao/poetry/master/image/image_375.jpg",
    "name": "吕岩",
    "star": 0
  },
  "star": 77,
  "tags": []
}