{
  "content": "种花有颜色，异色即为妖。养鸟恶羽翮，剪翮不待高。 \n非无剪伤者，物性难自逃。百足虽捷捷，商羊亦翘翘。 \n伊余狷然质，谬入多士朝。任气有愎戆，容身寡朋曹。 \n愚狂偶似直，静僻非敢骄。一为毫发忤，十载山川遥。 \n烁铁不在火，割肌不在刀。险心露山岳，流语翻波涛。 \n六尺安敢主，方寸由自调。神剑土不蚀，异布火不燋。 \n虽无二物姿，庶欲效一毫。未能深蹙蹙，多谢相劳劳。 \n去去我移马，迟迟君过桥。云势正横壑，江流初满槽。 \n持此慰远道，此之为旧交。",
  "dynasty": "唐代",
  "id": 20655,
  "name": "酬刘猛见送",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 1,
  "tags": []
}