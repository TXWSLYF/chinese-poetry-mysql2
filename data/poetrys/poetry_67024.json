{
  "content": "寒云飞万里，一番秋、一番搅离怀。向隋堤跃马，前时柳色，今度蒿莱。锦缆残香在否，枉被白鸥猜。千古扬州梦，一觉庭槐。 \n歌吹竹西难问，拚菊边醉著，吟寄天涯。任红楼踪迹，茅屋染苍苔。几伤心、桥东片月，趁夜潮、浪恨入秦淮。潮回处，引西风恨，又渡江来。",
  "dynasty": "宋代",
  "id": 67024,
  "name": "八声甘州（竹西怀古）",
  "poet": {
    "desc": "赵希迈，字端行，（一作瑞行）号西里，永嘉人。约公元一二四o年前后在世，即宋理宗嘉熙末前后在世。能词，作有西里稿。",
    "id": 1883,
    "name": "赵希迈",
    "star": 0
  },
  "star": 1,
  "tags": []
}