{
  "content": "夜风昼不止，天理何可常。\n正当春木荣，摆磨枝叶伤。\n东皇务长养，乃值此物狂。\n曷不诉於帝，斥之出远方。\n风伯有罪五，孰肯进皂囊。\n往时岁苦旱，救热雨欲滂。\n吹之不使下，云雷遂深藏。\n复摇江海波，白日沈舟航。\n又卷关塞沙，千里填河隍。\n拔木与退鷁，书传言已详。\n今者天柔和，煦煦皆敷芳。\n独尔何不仁，嚎怒事雄强。\n既其背天时，诛殛固所当。\n鸢鸣兼虎啸，助恶党亦昌。",
  "dynasty": "宋代",
  "id": 72990,
  "name": "大风",
  "poet": {
    "desc": "梅尧臣（1002～1060）字圣俞，世称宛陵先生，北宋著名现实主义诗人。汉族，宣州宣城（今属安徽）人。宣城古称宛陵，世称宛陵先生。初试不第，以荫补河南主簿。50岁后，于皇祐三年（1051）始得宋仁宗召试，赐同进士出身，为太常博士。以欧阳修荐，为国子监直讲，累迁尚书都官员外郎，故世称“梅直讲”、“梅都官”。曾参与编撰《新唐书》，并为《孙子兵法》作注，所注为孙子十家著（或十一家著）之一。有《宛陵先生集》60卷，有《四部丛刊》影明刊本等。词存二首。",
    "id": 131,
    "image": "https://raw.githubusercontent.com/hujiaweibujidao/poetry/master/image/image_131.jpg",
    "name": "梅尧臣",
    "star": 0
  },
  "star": 1,
  "tags": []
}