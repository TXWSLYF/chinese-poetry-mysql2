{
  "content": "愚者昧邪正，贵将平道行。君子抱仁义，不惧天地倾。 \n三受主人辟，方出咸阳城。迟疑匪自崇，将显求贤名。 \n自来掌军书，无不尽臣诚。何必操白刃，始致海内平。 \n恭事四海人，甚于敬公卿。有恶如己辱，闻善如己荣。 \n或人居饥寒，进退陈中情。彻晏听苦辛，坐卧身不宁。 \n以心应所求，尽家犹为轻。衣食有亲疏，但恐逾礼经。 \n我今愿求益，讵敢为友生。幸君扬素风，永作来者程。",
  "dynasty": "唐代",
  "id": 15726,
  "name": "赠王侍御",
  "poet": {
    "desc": "王建(约767年—约830年)：字仲初，生于颍川(今河南许昌)，唐朝诗人。其著作，《新唐书·艺文志》、《郡斋读书志》、《直斋书录解题》等皆作10卷，《崇文总目》作2卷。",
    "id": 482,
    "image": "https://raw.githubusercontent.com/hujiaweibujidao/poetry/master/image/image_482.jpg",
    "name": "王建",
    "star": 0
  },
  "star": 1,
  "tags": []
}