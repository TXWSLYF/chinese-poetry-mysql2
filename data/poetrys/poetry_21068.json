{
  "content": "泗滨浮石裁为磬，古乐疏音少人听。工师小贱牙旷稀， \n不辨邪声嫌雅正。正声不屈古调高，钟律参差管弦病。 \n铿金戛瑟徒相杂，投玉敲冰杳然零。华原软石易追琢， \n高下随人无雅郑。弃旧美新由乐胥，自此黄钟不能竞。 \n玄宗爱乐爱新乐，梨园弟子承恩横。霓裳才彻胡骑来， \n云门未得蒙亲定。我藏古磬藏在心，有时激作南风咏。 \n伯夔曾抚野兽驯，仲尼暂叩春雷盛。何时得向笋簴悬， \n为君一吼君心醒。愿君每听念封疆，不遣豺狼剿人命。",
  "dynasty": "唐代",
  "id": 21068,
  "name": "和李校书新题乐府十二首。华原磬",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 1,
  "tags": []
}