{
  "content": "太原俗尚武，高皇初奋庸。星轩三晋躔，土乐二尧封。 \n北风遂举鹏，西河亦上龙。至德起王业，继明赖人雍。 \n六合启昌期，再兴广圣踪。传呼大驾来，文物如云从。 \n连营火百里，纵观人千重。翠华渡汾水，白日崒罕峰。 \n枌榆恩赏洽，桑梓旧情恭。往运感不追，清时惜难逢。 \n诗发尊祖心，颂刊盛德容。愿君及春事，回舆绥万邦。",
  "dynasty": "唐代",
  "id": 4244,
  "name": "奉和圣制过晋阳宫应制",
  "poet": {
    "desc": "张说(667年～730年) 唐代文学家，诗人，政治家。字道济，一字说之。原籍范阳（今河北涿县），世居河东（今山西永济），徙家洛阳。",
    "id": 149,
    "image": "https://raw.githubusercontent.com/hujiaweibujidao/poetry/master/image/image_149.jpg",
    "name": "张说",
    "star": 0
  },
  "star": 1,
  "tags": []
}