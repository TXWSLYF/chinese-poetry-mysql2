{
  "content": "玉勒丝鞭，彩旗红索，总向愁中休了。偏怜景媚，为甚愁浓，都为雨多晴少。桃杏开到梨花，红印香印，绿平幽沼。也无饶、红药殿春，更作薄寒清峭。 \n尘梦里、暗换年华，东风能几，又把一番春老。莺花过眼，蚕麦当头，朝日浓阴笼晓。休恨烟林杜鹃，只恨啼鸠，呼云声杳。到如今，暖霭烘晴，满地绿阴芳草。",
  "dynasty": "宋代",
  "id": 63731,
  "name": "惜余春慢（春雨）",
  "poet": {
    "desc": "刘埙（壎xūn 1240-1319）字起潜，号水云村。学者称水村先生。江西南丰人。南丰著名文人隐士刘镗之侄。宋末元初学者、诗人、评论家。",
    "id": 2903,
    "name": "刘埙",
    "star": 0
  },
  "star": 1,
  "tags": []
}