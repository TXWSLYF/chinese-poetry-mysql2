{
  "content": "秋思\n自从玉关人去也，寂寞银屏夜。风寒白藕花，露冷青桐叶，雁儿未来书再写。\n幽居\n红尘是非不到我，茅屋秋风破。山村小过活，老砚闲工课，疏篱外玉梅三四朵。\n桐柏山中\n松风小楼香缥缈，一曲寻仙操。秋风玉兔寒，野树金猿啸，白云半天山月小。\n湖山避暑\n好山尽将图画写，诗会白云社、桃笙卷浪花，茶乳翻冰叶，荷香月明人散也。\n春思二首\n杜鹃几声烟树暖，风雨相撺断。梨花月未圆，柳絮春将半，夜长可怜归梦短。\n绣针懒拈闲素手，倦枕金钗溜。莺啼绿柳春，燕舞红帘昼，东风院落人病酒。\n九日湖上\n西风又吹湖上柳，画肪携红袖。鸥眠野水闲，蝶舞秋花瘦，风流醉翁不在酒。\n山居春枕\n门前好山云占了，尽日无人到。松风响翠涛，槲叶烧丹灶，先生醉眠春自老。\n春晚二首\n黄昏闭门谁笑语，燕子飞不去。珠帘溅雨花，翠坞埋烟树，酒醒五更闻杜宇。\n离愁困人帘未卷，上下飞双燕。孤云带雨痕，暗水流花片，湖边日长春去远。\n湖上晚望\n东西往来船斗蚁，拍手胡姬醉。歌声落照边，塔影孤云际，荷风夜凉大似水。\n秋怀\n西风信来家万里，问我归期未？雁啼红叶天，人醉黄花地，芭蕉雨声秋梦里。",
  "dynasty": "元代",
  "id": 69698,
  "name": "【双调】清江引_秋思自从玉",
  "poet": {
    "desc": "张可久（约1270～1348以后）字小山（一说名伯远，字可久，号小山）（《尧山堂外纪》）；一说名张可久肖像（林晋生作）可久，字伯远，号小山（《词综》）；又一说字仲远，号小山（《四库全书总目提要》），庆元（治所在今浙江宁波鄞县）人，元朝重要散曲家，剧作家，与乔吉并称“双壁”，与张养浩合为“二张”。",
    "id": 394,
    "image": "https://raw.githubusercontent.com/hujiaweibujidao/poetry/master/image/image_394.jpg",
    "name": "张可久",
    "star": 0
  },
  "star": 1,
  "tags": []
}