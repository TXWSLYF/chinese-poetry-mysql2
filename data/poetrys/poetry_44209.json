{
  "content": "下营依遁甲，分帅把河隍。地使人心恶，风吹旗焰荒。 \n搜山得探卒，放火猎黄羊。唯有南飞雁，声声断客肠。 \n归去是何年，山连逻逤川。苍黄曾战地，空阔养雕天。 \n旗插蒸沙堡，枪担卓槊泉。萧条寒日落，号令彻穷边。 \n虏寇日相持，如龙马不肥。突围金甲破，趁贼铁枪飞。 \n汉月堂堂上，胡云惨惨微。黄河冰已合，犹未送征衣。 \n南北惟堪恨，东西实可嗟。常飞侵夏雪，何处有人家。 \n风刮阴山薄，河推大岸斜。只应寒夜梦，时见故园花。 \n不是将军勇，胡兵岂易当。雨曾淋火阵，箭又中金疮。 \n铁岭全无土，豺群亦有狼。因思无战日，天子是陶唐。 \n榆叶飘萧尽，关防烽寨重。寒来知马疾，战后觉人凶。 \n烧逐飞蓬死，沙生毒雾浓。谁能奏明主，功业已堪封。 \n万战千征地，苍茫古塞门。阴兵为客祟，恶酒发刀痕。 \n风落昆仑石，河崩苜蓿根。将军更移帐，日日近西蕃。",
  "dynasty": "唐代",
  "id": 44209,
  "name": "古塞下曲七首",
  "poet": {
    "desc": "贯休(823～912年),俗姓姜，字德隐，婺州兰豁（一说为江西进贤县）人，唐末五代著名画僧。7岁时投兰溪和安寺圆贞禅师出家为童侍。贯休记忆力特好，日诵《法华经》1000字，过目不忘。贯休雅好吟诗，常与僧处默隔篱论诗，或吟寻偶对，或彼此唱和，见者无不惊异。贯休受戒以后，诗名日隆，仍至于远近闻名。乾化二年(915年)终于所居，世寿89。",
    "id": 694,
    "image": "https://raw.githubusercontent.com/hujiaweibujidao/poetry/master/image/image_694.jpg",
    "name": "贯休",
    "star": 0
  },
  "star": 1,
  "tags": []
}