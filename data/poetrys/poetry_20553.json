{
  "content": "孟冬初寒月，渚泽蒲尚青。飘萧北风起，皓雪纷满庭。 \n行过冬至后，冻闭万物零。奔浑驰暴雨，骤鼓轰雷霆。 \n传云不终日，通宵曾莫停。瘴云愁拂地，急溜疑注瓶。 \n汹涌潢潦浊，喷薄鲸鲵腥。跳趫井蛙喜，突兀水怪形。 \n飞蚋奔不死，修蛇蛰再醒。应龙非时出，无乃岁不宁。 \n吾闻阴阳户，启闭各有扃。后时无肃杀，废职乃玄冥。 \n座配五天帝，荐用百品珍。权为祝融夺，神其焉得灵。 \n春秋雷电异，则必书诸经。仲冬雷雨苦，愿省蒙蔽刑。",
  "dynasty": "唐代",
  "id": 20553,
  "name": "书异",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 1,
  "tags": []
}