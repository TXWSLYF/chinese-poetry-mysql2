{
  "content": "龙蛰蛇蟠却待伸，和光何惜且同尘。伍员岂是吹箫者， \n冀缺非同执耒人。神剑触星当变化，良金成器在陶钧。 \n穰侯休忌关东客，张禄先生竟相秦。 \n休说雄才间代生，到头难与运相争。时通有诏征枚乘， \n世乱无人荐祢衡。逐日莫矜驽马步，司晨谁要牝鸡鸣。 \n中林且作烟霞侣，尘满关河未可行。",
  "dynasty": "唐代",
  "id": 39100,
  "name": "龙蛰二首",
  "poet": {
    "desc": "徐夤：字昭梦，福建莆田人。登乾宁进士第，授秘书省正字。依王审知，礼待简略，遂拂衣去，归隐延寿溪（现留于绶溪公园，系莆田二十四景之一）。著有《探龙》、《钓矶》二集，诗二百六十五首。",
    "id": 925,
    "image": "https://raw.githubusercontent.com/hujiaweibujidao/poetry/master/image/image_925.jpg",
    "name": "徐夤",
    "star": 0
  },
  "star": 1,
  "tags": []
}