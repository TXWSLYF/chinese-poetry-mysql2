{
  "content": "故人早负干将器，谁言未展平生意。想君畴昔高步时， \n肯料如今折腰事。且知投刃皆若虚，日挥案牍常有馀。 \n槐暗公庭趋小吏，荷香陂水脍鲈鱼。客里相逢款话深， \n如何歧路剩沾襟。白云西上催归念，颍水东流是别心。 \n落日征骖随去尘，含情挥手背城闉。已恨良时空此别， \n不堪秋草更愁人。",
  "dynasty": "唐代",
  "id": 7117,
  "name": "颍川留别司仓李万",
  "poet": {
    "desc": "刘长卿(约726 — 约786)，字文房，汉族，宣城（今属安徽）人，唐代诗人。后迁居洛阳，河间（今属河北）为其郡望。玄宗天宝年间进士。肃宗至德中官监察御史，后为长洲县尉，因事下狱，贬南巴尉。代宗大历中任转运使判官，知淮西、鄂岳转运留后，又被诬再贬睦州司马。德宗建中年间，官终随州刺史，世称刘随州。",
    "id": 104,
    "image": "https://raw.githubusercontent.com/hujiaweibujidao/poetry/master/image/image_104.jpg",
    "name": "刘长卿",
    "star": 0
  },
  "star": 1,
  "tags": []
}