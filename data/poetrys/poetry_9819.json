{
  "content": "君不见渔阳八月塞草腓，征人相对并思归。 \n云和朔气连天黑，蓬杂惊沙散野飞。是时天地阴埃遍， \n瀚海龙城皆习战。两军鼓角暗相闻，四面旌旗看不见。 \n昭君远嫁已年多，戎狄无厌不复和。汉兵候月秋防塞， \n胡骑乘冰夜渡河。河塞东西万馀里，地与京华不相似。 \n燕支山下少春晖，黄沙碛里无流水。金戈玉剑十年征， \n红粉青楼多怨情。厌向殊乡久离别，秋来愁听捣衣声。",
  "dynasty": "唐代",
  "id": 9819,
  "name": "燕歌行",
  "poet": {
    "id": 0,
    "name": "屈同仙",
    "star": 0
  },
  "star": 6,
  "tags": []
}