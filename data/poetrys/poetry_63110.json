{
  "content": "问春何去，乱随风飞堕，杨花篱落。罗袜香囊无觅处，谁有返魂灵药。细柳重门，碧桃深巷，回首曾行乐。玉龙吟断，夜深人在江阁。 \n因念璧月琼枝，对玉人何处，绣帘珠幕。一半青铜尘满匣，空抚鸾刀金错。薇露烟销，莲膏花凝，不寐还孤酌。一春心事，总将愁里消却。",
  "dynasty": "宋代",
  "id": 63110,
  "name": "酹江月（感旧再和前韵）",
  "poet": {
    "desc": "淳安人，生卒年均不详，约宋度宗咸淳中前后在世。咸淳元年，（公元一二六五年）进士，为太常博士，历监察御史官，大理寺卿。引疾去，筑室小酉源。元至元中，屡召不起，终于家。梦桂精于易，著有易衍及中庸，致用。",
    "id": 527,
    "image": "https://raw.githubusercontent.com/hujiaweibujidao/poetry/master/image/image_527.jpg",
    "name": "何梦桂",
    "star": 0
  },
  "star": 1,
  "tags": []
}