{
  "content": "湓城古雄郡，横江千里驰。高树上迢递，峻堞绕欹危。 \n井邑烟火晚，郊原草树滋。洪流荡北阯，崇岭郁南圻。 \n斯民本乐生，逃逝竟何为。旱岁属荒歉，旧逋积如坻。 \n到郡方逾月，终朝理乱丝。宾朋未及宴，简牍已云疲。 \n昔贤播高风，得守愧无施。岂待干戈戢，且愿抚惸嫠。",
  "dynasty": "唐代",
  "id": 9056,
  "name": "始至郡",
  "poet": {
    "desc": "韦应物（737～792），中国唐代诗人。汉族，长安(今陕西西安)人。今传有10卷本《韦江州集》、两卷本《韦苏州诗集》、10卷本《韦苏州集》。散文仅存一篇。因出任过苏州刺史，世称“韦苏州”。诗风恬淡高远，以善于写景和描写隐逸生活著称。",
    "id": 564,
    "image": "https://raw.githubusercontent.com/hujiaweibujidao/poetry/master/image/image_564.jpg",
    "name": "韦应物",
    "star": 0
  },
  "star": 1,
  "tags": []
}