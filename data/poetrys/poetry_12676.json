{
  "content": "出郭离言多，回车始知远。寂然层城暮，更念前山转。 \n总辔越成皋，浮舟背梁苑。朝朝劳延首，往往若在眼。 \n落日孤云还，边愁迷楚关。如何溆花发，复对游子颜。 \n古寺杉栝里，连樯洲渚间。烟生海西岸，云见吴南山。 \n惊风扫芦荻，翻浪连天白。正是扬帆时，偏逢江上客。 \n由来许佳句，况乃惬所适。嵯峨天姥峰，翠色春更碧。 \n气凄湖上雨，月净剡中夕。钓艇或相逢，江蓠又堪摘。 \n迢迢始宁墅，芜没谢公宅。朱槿列摧墉，苍苔遍幽石。 \n顾予任疏懒，期尔振羽翮。沧洲未可行，须售金门策。",
  "dynasty": "唐代",
  "id": 12676,
  "name": "曾东游以诗寄之",
  "poet": {
    "desc": "皇甫冉，字茂政。约唐玄宗开元五年（公元717年）出生，卒于唐代宗大历五年（公元770年），润州（今镇江）丹阳人，著名诗人。先世居甘肃泾州。天宝十五年进士。曾官无锡尉，大历初入河南节度使王缙幕，终左拾遗、右补阙。其诗清新飘逸，多飘泊之感。",
    "id": 397,
    "image": "https://raw.githubusercontent.com/hujiaweibujidao/poetry/master/image/image_397.jpg",
    "name": "皇甫冉",
    "star": 0
  },
  "star": 1,
  "tags": []
}