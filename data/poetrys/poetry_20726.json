{
  "content": "我自离乡久，君那度岭频。一杯魂惨澹，万里路艰辛。 \n江馆连沙市，泷船泊水滨。骑田回北顾，铜柱指南邻。 \n大壑浮三岛，周天过五均。波心涌楼阁，规外布星辰。 \n狒狒穿筒格，猩猩置屐驯。贡兼蛟女绢，俗重语儿巾。 \n舶主腰藏宝，黄家砦起尘。歌钟排象背，炊爨上鱼身。 \n电白雷山接，旗红贼舰新。岛夷徐市种，庙觋赵佗神。 \n鸢跕方知瘴，蛇苏不待春。曙潮云斩斩，夜海火燐燐。 \n冠冕中华客，梯航异域臣。果然皮胜锦，吉了舌如人。 \n风黖秋茅叶，烟埋晓月轮。定应玄发变，焉用翠毛珍。 \n句漏沙须买，贪泉货莫亲。能传稚川术，何患隐之贫。",
  "dynasty": "唐代",
  "id": 20726,
  "name": "和乐天送客游岭南二十韵（次用本韵）",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 1,
  "tags": []
}