{
  "content": "大道不居谦，八荒安苟得。木中不生火，高殿祸顷刻。 \n谁将白帝子，践我礼义域。空持拔山志，欲夺天地德。 \n轵道人不回，壮士断消息。父母骨成薪，虫蛇自相食。 \n鼎乱阴阳疑，战尽鬼神力。东郊龙见血，九土玄黄色。 \n鼙鼓裂二景，妖星动中国。圆丘无日月，旷野失南北。 \n徒流杀人血，神器终不忒。一马渡空江，始知贤者贼。",
  "dynasty": "唐代",
  "id": 32590,
  "name": "秦后作",
  "poet": {
    "desc": "曹邺，字邺之，桂州（桂林）阳朔人，与晚唐著名诗人刘驾、聂夷中、于濆、邵谒、苏拯齐名，而以曹邺才颖最佳。",
    "id": 98,
    "image": "https://raw.githubusercontent.com/hujiaweibujidao/poetry/master/image/image_98.jpg",
    "name": "曹邺",
    "star": 0
  },
  "star": 2,
  "tags": []
}