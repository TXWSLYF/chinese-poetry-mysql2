{
  "content": "春风朝夕起，吹绿日日深。试为连州吟，泪下不可禁。 \n连山何连连，连天碧岑岑。哀猿哭花死，子规裂客心。 \n兰芷结新佩，潇湘遗旧音。怨声能翦弦，坐抚零落琴。 \n羽翼不自有，相追力难任。唯凭方寸灵，独夜万里寻。 \n方寻魂飘飖，南梦山岖嶔。仿佛惊魍魉，悉窣闻枫林。 \n正直被放者，鬼魅无所侵。贤人多安排，俗士多虚钦。 \n孤怀吐明月，众毁铄黄金。愿君保玄曜，壮志无自沉。 \n朝亦连州吟，暮亦连州吟。连州果有信，一纸万里心。 \n开缄白云断，明月堕衣襟。南风嘶舜琯，苦竹动猿音。 \n万里愁一色，潇湘雨淫淫。两剑忽相触，双蛟恣浮沉。 \n斗水正回斡，倒流安可禁。空愁江海信，惊浪隔相寻。",
  "dynasty": "唐代",
  "id": 19512,
  "name": "连州吟",
  "poet": {
    "desc": "孟郊，(751～814)，唐代诗人。字东野。汉族，湖州武康（今浙江德清）人，祖籍平昌（今山东临邑东北），先世居洛阳（今属河南）。唐代著名诗人。现存诗歌500多首，以短篇的五言古诗最多，代表作有《游子吟》。有“诗囚”之称，又与贾岛齐名，人称“郊寒岛瘦”。元和九年，在阌乡(今河南灵宝)因病去世。张籍私谥为贞曜先生。",
    "id": 232,
    "image": "https://raw.githubusercontent.com/hujiaweibujidao/poetry/master/image/image_232.jpg",
    "name": "孟郊",
    "star": 0
  },
  "star": 3,
  "tags": []
}