{
  "content": "扰扰走人寰，争如占得闲。防愁心付酒，求静力登山。 \n见药芳时采，逢花好处攀。望云开病眼，临涧洗愁颜。 \n春色流岩下，秋声碎竹间。锦文苔点点，钱样菊斑斑。 \n路远朝无客，门深夜不关。鹤飞高缥缈，莺语巧绵蛮。 \n养拙甘沈默，忘怀绝险艰。更怜云外路，空去又空还。",
  "dynasty": "唐代",
  "id": 27379,
  "name": "卢岳闲居十韵",
  "poet": {
    "desc": "雍陶（约789~873以前），字国钧，成都人。工于词赋。有《唐志集》五卷，今传。",
    "id": 340,
    "name": "雍陶",
    "star": 0
  },
  "star": 1,
  "tags": []
}