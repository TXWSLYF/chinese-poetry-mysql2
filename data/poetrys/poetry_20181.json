{
  "content": "山有洞左颊，拾得玉碑子。其长一周尺，其阔一药匕。 \n颜色九秋天，棱角四面起。轻敲吐寒流，清悲动神鬼。 \n稽首置手中，只似一片水。至文反无文，上帝应有以。 \n予疑仙石灵，愿以仙人比。心期香汤洗，归送箓堂里。 \n颇奈穷相驴，行动如跛鳖。十里五里行，百蹶复千蹶。 \n颜子不少夭，玉碑中路折。横文寻龟兆，直理任瓦裂。 \n劈竹不可合，破环永离别。向人如有情，似痛滴无血。 \n勘斗平地上，罅坼多啮缺。百见百伤心，不堪再提挈。 \n怪哉坚贞姿，忽脆不坚固。矧曰人间人，安能保常度。 \n敢问生物成，败为有真素。为禀灵异气，不得受秽污。 \n驴罪真不厚，驴生亦错误。更将前前行，复恐山神怒。 \n白云蓊闭岭，高松吟古墓。置此忍其伤，驱驴下山路。",
  "dynasty": "唐代",
  "id": 20181,
  "name": "哭玉碑子",
  "poet": {
    "desc": "卢仝tóng〈形〉（约795－835） 唐代诗人，汉族，“初唐四杰”之一卢照邻的嫡系子孙。祖籍范阳（今河北省涿州市），生于河南济源市武山镇（今思礼村），早年隐少室山，自号玉川子。他刻苦读书，博览经史，工诗精文，不愿仕进。后迁居洛阳。家境贫困，仅破屋数间。但他刻苦读书，家中图书满架。仝性格狷介，颇类孟郊；但其狷介之性中更有一种雄豪之气，又近似韩愈。是韩孟诗派重要人物之一。",
    "id": 2251,
    "image": "https://raw.githubusercontent.com/hujiaweibujidao/poetry/master/image/image_2251.jpg",
    "name": "卢仝",
    "star": 0
  },
  "star": 1,
  "tags": []
}