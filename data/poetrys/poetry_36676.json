{
  "content": "风骚为主人，凡俗仰清尘。密行称闺阃，明诚动搢绅。 \n周旋居显重，内外掌丝纶。妙主蓬壶籍，忠为社稷臣。 \n大仪墙仞峻，东辖纪纲新。闻善常开口，推公岂为身。 \n立朝鸣珮重，归宅典衣贫。半醉看花晚，中餐煮菜春。 \n晴台随鹿上，幽墅结僧邻。理论知清越，生徒得李频。 \n药香沾笔砚，竹色染衣巾。寄鹤眠云叟，骑驴入室宾。 \n近将姚监比，僻与段卿亲。叶积池边路，茶迟雪后薪。 \n所难留著述，谁不秉陶钧。丧乱时多变，追思事已陈。 \n浮华重发作，雅正甚湮沦。宗从今何在，依栖素有因。 \n七松无影响，双泪益悲辛。犹喜于门秀，年来屈复伸。",
  "dynasty": "唐代",
  "id": 36676,
  "name": "故少师从翁隐岩别墅乱后榛芜感旧怆怀遂有追纪",
  "poet": {
    "desc": "郑谷（约851～910）唐朝末期著名诗人。字守愚，汉族，江西宜春市袁州区人。僖宗时进士，官都官郎中，人称郑都官。又以《鹧鸪诗》得名，人称郑鹧鸪。其诗多写景咏物之作，表现士大夫的闲情逸致。风格清新通俗，但流于浅率。曾与许裳、张乔等唱和往还，号“芳林十哲”。原有集，已散佚，存《云台编》。",
    "id": 434,
    "image": "https://raw.githubusercontent.com/hujiaweibujidao/poetry/master/image/image_434.jpg",
    "name": "郑谷",
    "star": 0
  },
  "star": 1,
  "tags": []
}