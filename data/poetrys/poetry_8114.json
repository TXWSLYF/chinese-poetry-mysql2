{
  "content": "尔从咸阳来，问我何劳苦。沐猴而冠不足言， \n身骑土牛滞东鲁。沈弟欲行凝弟留，孤飞一雁秦云秋。 \n坐来黄叶落四五，北斗已挂西城楼。丝桐感人弦亦绝， \n满堂送君皆惜别。卷帘见月清兴来，疑是山阴夜中雪。 \n明日斗酒别，惆怅清路尘。遥望长安日，不见长安人。 \n长安宫阙九天上，此地曾经为近臣。一朝复一朝， \n发白心不改。屈原憔悴滞江潭，亭伯流离放辽海。 \n折翮翻飞随转蓬，闻弦坠虚下霜空。圣朝久弃青云士， \n他日谁怜张长公。",
  "dynasty": "唐代",
  "id": 8114,
  "name": "单父东楼秋夜送族弟沈之秦（时凝弟在席）",
  "poet": {
    "desc": "李白（701年－762年），字太白，号青莲居士，唐朝浪漫主义诗人，被后人誉为“诗仙”。祖籍陇西成纪(待考)，出生于西域碎叶城，4岁再随父迁至剑南道绵州。李白存世诗文千余篇，有《李太白集》传世。762年病逝，享年61岁。其墓在今安徽当涂，四川江油、湖北安陆有纪念馆。",
    "id": 247,
    "image": "https://raw.githubusercontent.com/hujiaweibujidao/poetry/master/image/image_247.jpg",
    "name": "李白",
    "star": 0
  },
  "star": 1,
  "tags": []
}