{
  "content": "陶云爱吾庐，吾亦爱吾屋。屋中有琴书，聊以慰幽独。 \n是时三月半，花落庭芜绿。舍上晨鸠鸣，窗间春睡足。 \n睡足起闲坐，景晏方栉沐。今日非十斋，庖童馈鱼肉。 \n饥来恣餐歠，冷热随所欲。饱竟快搔爬，筋骸无检束。 \n岂徒畅肢体，兼欲遗耳目。便可傲松乔，何假杯中渌。 \n广池春水平，群鱼恣游泳。新林绿阴成，众鸟欣相鸣。 \n时我亦潇洒，适无累与病。鱼鸟人则殊，同归于遂性。 \n缅思山梁雉，时哉感孔圣。圣人不得所，慨然叹时命。 \n我今对鳞羽，取乐成谣咏。得所仍得时，吾生一何幸。 \n劳者不觉歌，歌其劳苦事。逸者不觉歌，歌其逸乐意。 \n问我逸如何，闲居多兴味。问我乐如何，闲官少忧累。 \n又问俸厚薄，百千随月至。又问年几何，七十行欠二。 \n所得皆过望，省躬良可愧。马闲无羁绊，鹤老有禄位。 \n设自为化工，优饶只如是。安得不歌咏，默默受天赐。",
  "dynasty": "唐代",
  "id": 23800,
  "name": "春日闲居三首",
  "poet": {
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。",
    "id": 665,
    "image": "https://raw.githubusercontent.com/hujiaweibujidao/poetry/master/image/image_665.jpg",
    "name": "白居易",
    "star": 0
  },
  "star": 1,
  "tags": []
}