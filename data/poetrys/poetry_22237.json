{
  "content": "已讶游何远，仍嗟别太频。离容君蹙促，赠语我殷勤。 \n迢递天南面，苍茫海北漘.诃陵国分界，交趾郡为邻。 \n蓊郁三光晦，温暾四气匀。阴晴变寒暑，昏晓错星辰。 \n瘴地难为老，蛮陬不易驯。土民稀白首，洞主尽黄巾。 \n战舰犹惊浪，戎车未息尘。红旗围卉服，紫绶裹文身。 \n面苦桄榔裛，浆酸橄榄新。牙樯迎海舶，铜鼓赛江神。 \n不冻贪泉暖，无霜毒草春。云烟蟒蛇气，刀剑鳄鱼鳞。 \n路足羁栖客，官多谪逐臣。天黄生飓母，雨黑长枫人。 \n回使先传语，征轩早返轮。须防杯里蛊，莫爱橐中珍。 \n北与南殊俗，身将货孰亲。尝闻君子诫，忧道不忧贫。",
  "dynasty": "唐代",
  "id": 22237,
  "name": "送客春游岭南二十韵",
  "poet": {
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。",
    "id": 665,
    "image": "https://raw.githubusercontent.com/hujiaweibujidao/poetry/master/image/image_665.jpg",
    "name": "白居易",
    "star": 0
  },
  "star": 1,
  "tags": []
}