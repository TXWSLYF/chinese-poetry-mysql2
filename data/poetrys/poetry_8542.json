{
  "content": "醉骑白花马，西走邯郸城。扬鞭动柳色，写鞚春风生。 \n入郭登高楼，山川与云平。深宫翳绿草，万事伤人情。 \n相如章华巅，猛气折秦嬴。两虎不可斗，廉公终负荆。 \n提携袴中儿，杵臼及程婴。立孤就白刃，必死耀丹诚。 \n平原三千客，谈笑尽豪英。毛君能颖脱，二国且同盟。 \n皆为黄泉土，使我涕纵横。磊磊石子冈，萧萧白杨声。 \n诸贤没此地，碑版有残铭。太古共今时，由来互哀荣。 \n伤哉何足道，感激仰空名。赵俗爱长剑，文儒少逢迎。 \n闲从博陵游，畅饮雪朝酲。歌酣易水动，鼓震丛台倾。 \n日落把烛归，凌晨向燕京。方陈五饵策，一使胡尘清。",
  "dynasty": "唐代",
  "id": 8542,
  "name": "自广平乘醉走马六十里至邯郸，登城楼览古书怀",
  "poet": {
    "desc": "李白（701年－762年），字太白，号青莲居士，唐朝浪漫主义诗人，被后人誉为“诗仙”。祖籍陇西成纪(待考)，出生于西域碎叶城，4岁再随父迁至剑南道绵州。李白存世诗文千余篇，有《李太白集》传世。762年病逝，享年61岁。其墓在今安徽当涂，四川江油、湖北安陆有纪念馆。",
    "id": 247,
    "image": "https://raw.githubusercontent.com/hujiaweibujidao/poetry/master/image/image_247.jpg",
    "name": "李白",
    "star": 0
  },
  "star": 1,
  "tags": []
}