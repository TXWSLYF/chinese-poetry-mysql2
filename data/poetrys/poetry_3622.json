{
  "content": "疾风卷溟海，万里扬沙砾。仰望不见天，昏昏竟朝夕。 \n是时军两进，东拒复西敌。蔽山张旗鼓，间道潜锋镝。 \n精骑突晓围，奇兵袭暗壁。十月边塞寒，四山沍阴积。 \n雨雪雁南飞，风尘景西迫。昔我事讨论，未尝怠经籍。 \n一朝弃笔砚，十年操矛戟。岂要黄河誓，须勒燕山石。 \n可嗟牧羊臣，海外久为客。",
  "dynasty": "唐代",
  "id": 3622,
  "name": "塞垣行（一作崔湜诗）",
  "poet": {
    "id": 0,
    "name": "崔融1",
    "star": 0
  },
  "star": 2,
  "tags": []
}