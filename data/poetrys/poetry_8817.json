{
  "content": "昔人鬻舂地，今人复一贤。属余藩守日，方君卧病年。 \n丽思阻文宴，芳踪阙宾筵。经时岂不怀，欲往事屡牵。 \n公府适烦倦，开缄莹新篇。非将握中宝，何以比其妍。 \n感兹栖寓词，想复痾瘵缠。空宇风霜交，幽居情思绵。 \n当以贫非病，孰云白未玄。邑中有其人，憔悴即我愆。 \n由来牧守重，英俊得荐延。匪人等鸿毛，斯道何由宣。 \n遭时无早晚，蕴器俟良缘。观文心未衰，勿药疾当痊。 \n晨期简牍罢，驰慰子忡然。",
  "dynasty": "唐代",
  "id": 8817,
  "name": "酬张协律",
  "poet": {
    "desc": "韦应物（737～792），中国唐代诗人。汉族，长安(今陕西西安)人。今传有10卷本《韦江州集》、两卷本《韦苏州诗集》、10卷本《韦苏州集》。散文仅存一篇。因出任过苏州刺史，世称“韦苏州”。诗风恬淡高远，以善于写景和描写隐逸生活著称。",
    "id": 564,
    "image": "https://raw.githubusercontent.com/hujiaweibujidao/poetry/master/image/image_564.jpg",
    "name": "韦应物",
    "star": 0
  },
  "star": 1,
  "tags": []
}