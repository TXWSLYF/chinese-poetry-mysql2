{
  "content": "五十年天子，离宫仰峻墙。登封时正泰，御宇日何长。 \n上位先名实，中兴事宪章。起戎轻甲胄，馀地复河湟。 \n道降玄元祖，儒封孔子王。因缘百司署，聚会一人汤。 \n渭水波摇绿，秦山草半黄。马驯金勒细，鹰健玉铃锵。 \n下箭朱方满，鸣鞭皓腕攘。畋思获吕望，谏只避周昌。 \n兔迹贪前逐，枭心不早防。几添鹦鹉劝，先赐荔枝尝。 \n月锁千门静，天吹一笛凉。细音摇羽佩，轻步宛霓裳。 \n祸乱基潜结，升平意遽忘。衣冠逃犬虏，鼙鼓动渔阳。 \n外戚心殊迫，中原事可量。血埋妃子艳，刃断禄儿肠。 \n近侍烟尘隔，前踪辇路荒。益知迷宠佞，遗恨丧贤良。 \n北阙尊明主，南宫逊上皇。禁清馀凤吹，池冷睡龙光。 \n祝寿山犹在，流年水共伤。杜鹃魂厌蜀，蝴蝶梦悲庄。 \n雀卵遗雕栱，虫丝罥画梁。紫苔侵壁润，红树闭门芳。 \n守吏齐鸳瓦，耕民得翠珰。登年昔酺乐，讲武旧兵场。 \n暮草深岩翠，幽花坠径香。不堪垂白叟，行折御沟杨。",
  "dynasty": "唐代",
  "id": 30550,
  "name": "华清宫和杜舍人（一作张祜诗，一作赵嘏诗）",
  "poet": {
    "desc": "薛能(817？-880？）晚唐著名诗人。《郡斋读书志》、《唐诗纪事》、《唐诗品汇》、《唐才子传》均载：“能，字太拙，汾州人(今山西汾阳一带)。”仕宦显达，官至工部尚书。时人称其“诗古赋纵横，令人畏后生”。唐人交游之风盛行。薛能一生仕宦他乡，游历众多地方，诗多寄送赠答、游历登临之作。晚唐一些著名诗人多与有诗与其唱和。",
    "id": 947,
    "name": "薛能",
    "star": 0
  },
  "star": 1,
  "tags": []
}