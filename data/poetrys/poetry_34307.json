{
  "content": "莫恨艰危日日多，时情其奈幸门何。 \n貔貅睡稳蛟龙渴，犹把烧残朽铁磨。 \n别鹤凄凉指法存，戴逵能耻近王门。 \n世间第一风流事，借得王公玉枕痕。 \n交疏自古戒言深，肝胆徒倾致铄金。 \n不是史迁书与说，谁知孤负李陵心。 \n南华落笔似荒唐，若肯经纶亦不狂。 \n偶作客星侵帝座，却应虚薄是严光。 \n不劳世路更相猜，忍到须休惜得材。 \n几度懒乘风水便，拗船折舵恐难回。 \n由来相爱只诗僧，怪石长松自得朋。 \n却怕他生还识字，依前日下作孤灯。 \n老禅乘仗莫过身，远岫孤云见亦频。 \n应是佛边犹怕闹，信缘须作且闲人。 \n止竟闲人不爱闲，只偷无事闭柴关。 \n轰霆搅破蛟龙窟，也被狂风卷出山。 \n地下修文著作郎，生前饥处倒空墙。 \n何如神爽骑星去，犹自研几助玉皇。 \n雨洗芭蕉叶上诗，独来凭槛晚晴时。 \n故园虽恨风荷腻，新句闲题亦满池。 \n初时拄杖向邻村，渐到清明亦杜门。 \n三十年来辞病表，今朝卧病感皇恩。 \n来时虽恨失青毡，自见芭蕉几十篇。 \n应是阿刘还宿债，剩拚才思折供钱。 \n芭蕉丛畔碧婵娟，免更悠悠扰蜀川。 \n应到去时题不尽，不劳分寄校书笺。 \n自伤衰病渐难平，永夜禅床雨滴声。 \n闻道虎疮仍带镞，吼来和痛亦横行。 \n昨日流莺今日蝉，起来又是夕阳天。 \n六龙飞辔长相窘，更忍乘危自著鞭。 \n有是有非还有虑，无心无迹亦无猜。 \n不平便激风波险，莫向安时稔祸胎。 \n十年三署让官频，认得无才又索身。 \n莫道太行同一路，大都安稳属闲人。 \n曾闻劫火到蓬壶，缩尽鳌头海亦枯。 \n今日家山同此恨，人归未得鹤归无。",
  "dynasty": "唐代",
  "id": 34307,
  "name": "狂题十八首",
  "poet": {
    "desc": "司空图（837～908）晚唐诗人、诗论家。字表圣，自号知非子，又号耐辱居士。祖籍临淮（今安徽泗县东南），自幼随家迁居河中虞乡（今山西永济）。唐懿宗咸通十年（869年）应试，擢进士上第，天复四年（904年），朱全忠召为礼部尚书，司空图佯装老朽不任事，被放还。后梁开平二年（908年），唐哀帝被弑，他绝食而死，终年七十二岁。司空图成就主要在诗论，《二十四诗品》为不朽之作。《全唐诗》收诗三卷。",
    "id": 163,
    "image": "https://raw.githubusercontent.com/hujiaweibujidao/poetry/master/image/image_163.jpg",
    "name": "司空图",
    "star": 0
  },
  "star": 1,
  "tags": []
}