{
  "content": "闻有池塘什，还因梦寐遭。攀禾工类蔡，咏豆敏过曹。 \n庄蝶玄言秘，罗禽藻思高。戈矛排笔阵，貔虎让文韬。 \n彩缋鸾凰颈，权奇骥騄髦。神枢千里应，华衮一言褒。 \n李广留飞箭，王祥得佩刀。传乘司隶马，继染翰林毫。 \n辨颖□超脱，词锋岂足櫜。金刚锥透玉，镔铁剑吹毛。 \n顾我曾陪附，思君正郁陶。近酬新乐录，仍寄续离骚。 \n阿阁偏随凤，方壶共跨鳌。借骑银杏叶，横赐锦垂萄。 \n冰井分珍果，金瓶贮御醪。独辞珠有戒，廉取玉非叨。 \n麦纸侵红点，兰灯焰碧高。代予言不易，承圣旨偏劳。 \n绕月同栖鹊，惊风比夜獒。吏传开锁契，神撼引铃绦。 \n渥泽深难报，危心过自操。犯颜诚恳恳，腾口惧忉忉。 \n佩宠虽緺绶，安贫尚葛袍。宾亲多谢绝，延荐必英豪。 \n分阻杯盘会，闲随寺观遨。祇园一林杏，仙洞万株桃。 \n澥海沧波减，昆明劫火熬。未陪登鹤驾，已讣堕乌号。 \n痛泪过江浪，冤声出海涛。尚看恩诏湿，已梦寿宫牢。 \n再造承天宝，新持济巨篙。犹怜弊簪履，重委旧旌旄。 \n北望心弥苦，西回首屡搔。九霄难就日，两浙仅容舠. \n暮竹寒窗影，衰杨古郡濠。鱼虾集橘市，鹤鹳起亭皋。 \n朽刃休冲斗，良弓枉在弢.早弯摧虎兕，便铸垦蓬蒿。 \n渔艇宜孤棹，楼船称万艘。量材分用处，终不学滔滔。",
  "dynasty": "唐代",
  "id": 21143,
  "name": "奉和浙西大夫李德裕述梦四十韵大夫本题言…次本韵",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 2,
  "tags": []
}