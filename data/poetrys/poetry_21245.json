{
  "content": "天下有道见，无道卷怀之。此乃圣人语，吾闻诸仲尼。 \n矫矫四先生，同禀希世资。随时有显晦，秉道无磷缁。 \n秦皇肆暴虐，二世遘乱离。先生相随去，商岭采紫芝。 \n君看秦狱中，戮辱者李斯。刘项争天下，谋臣竟悦随。 \n先生如鸾鹤，去入冥冥飞。君看齐鼎中，焦烂者郦其。 \n子房得沛公，自谓相遇迟。八难掉舌枢，三略役心机。 \n辛苦十数年，昼夜形神疲。竟杂霸者道，徒称帝者师。 \n子房尔则能，此非吾所宜。汉高之季年，嬖宠钟所私。 \n冢嫡欲废夺，骨肉相忧疑。岂无子房口，口舌无所施。 \n亦有陈平心，心计将何为。皤皤四先生，高冠危映眉。 \n从容下南山，顾盼入东闱。前瞻惠太子，左右生羽仪。 \n却顾戚夫人，楚舞无光辉。心不画一计，口不吐一词。 \n闇定天下本，遂安刘氏危。子房吾则能，此非尔所知。 \n先生道既光，太子礼甚卑。安车留不住，功成弃如遗。 \n如彼旱天云，一雨百谷滋。泽则在天下，云复归希夷。 \n勿高巢与由，勿尚吕与伊。巢由往不返，伊吕去不归。 \n岂如四先生，出处两逶迤。何必长隐逸，何必长济时。 \n由来圣人道，无朕不可窥。卷之不盈握，舒之亘八陲。 \n先生道甚明，夫子犹或非。愿子辨其惑，为予吟此诗。",
  "dynasty": "唐代",
  "id": 21245,
  "name": "和答诗十首。答四皓庙",
  "poet": {
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。",
    "id": 665,
    "image": "https://raw.githubusercontent.com/hujiaweibujidao/poetry/master/image/image_665.jpg",
    "name": "白居易",
    "star": 0
  },
  "star": 1,
  "tags": []
}