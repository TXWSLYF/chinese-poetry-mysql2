{
  "content": "直城朱户相逦连，九逵丹毂声阗阗。春官自有花源赏， \n终日南山当目前。晨摇玉佩趋温室，莫入竹溪疑洞天。 \n烟销雨过看不足，晴翠鲜飙逗深谷。独谣一曲泛流霞， \n闲对千竿连净绿。萦回疏凿随胜地，石磴岩扉光景异。 \n虚斋寂寂清籁吟，幽涧纷纷杂英坠。家承麟趾贵， \n剑有龙泉赐，上奉明时事无事。人间方外兴偏多， \n能以簪缨狎薜萝。常通内学青莲偈，更奏新声白雪歌。 \n风入松，云归栋，鸿飞灭处犹目送。蝶舞闲时梦忽成， \n兰台有客叙交情，返照中林曳履声。直为君恩催造膝， \n东方辨色谒承明。",
  "dynasty": "唐代",
  "id": 17181,
  "name": "奉和礼部尚书酬杨著作竹亭歌",
  "poet": {
    "desc": "权德舆，唐代文学家。字载之。天水略阳（今甘肃秦安）人。后徙润州丹徒（今江苏镇江）。德宗时，召为太常博士，改左补阙，迁起居舍人、知制诰，进中书舍人。宪宗时，拜礼部尚书、同中书门下平章事，后徙刑部尚书，复以检校吏部尚书出为山南西道节度使。卒谥文，后人称为权文公。",
    "id": 603,
    "image": "https://raw.githubusercontent.com/hujiaweibujidao/poetry/master/image/image_603.jpg",
    "name": "权德舆",
    "star": 0
  },
  "star": 1,
  "tags": []
}