{
  "content": "六代骄奢地，三春物象繁。灵湖通涨海，天堑隔中原。 \n晓渡高帆驶，阴风巨舰翻。旌旗西日落，戈甲夏云屯。 \n豹变资陈武，龙飞拥晋元。风流前事尽，文物旧仪存。 \n邪侮尝移润，忠贞几度冤。兴亡山兀兀，今古水浑浑。 \n露滴蜂偷蕊，莺啼日到轩。酒肠堆曲糵，诗思绕乾坤。 \n愁梦全无蝶，离忧每愧萱。形骸劳大块，玉石任炎昆。 \n出处宁由己，升沈未足言。且应中圣乐，坐起任昏昏。",
  "dynasty": "唐代",
  "id": 27339,
  "name": "南徐春日怀古",
  "poet": {
    "desc": "杨乘，唐诗人。同州冯翊（今陕西大荔）人。祖遗直，客于苏州，父杨发遂家于苏州。有俊才，宣宗大中元年(847)登进士第，官终殿中侍御史。杨乘与父杨发、叔杨收、杨假、杨严皆以文学登第，时号“修行杨家”。杨乘尤擅长歌诗。《全唐诗》录存其《甲子岁书事》等五首诗。张为《诗人主客图》特标举其会昌四年(844)讨刘稹时所赋《甲子岁书事》诗，并列其为“广大教化主”之上入室者。",
    "id": 2086,
    "name": "杨乘",
    "star": 0
  },
  "star": 1,
  "tags": []
}