{
  "content": "阳乌有二类，嘴白者名慈。求食哺慈母，因以此名之。 \n饮啄颇廉俭，音响亦柔雌。百巢同一树，栖宿不复疑。 \n得食先反哺，一身常苦羸。缘知五常性，翻被众禽欺。 \n其一觜大者，攫搏性贪痴。有力强如鹘，有爪利如锥。 \n音声甚eT嗗，潜通妖怪词。受日馀光庇，终天无死期。 \n翱翔富人屋，栖息屋前枝。巫言此乌至，财产日丰宜。 \n主人一心惑，诱引不知疲。转见乌来集，自言家转孳。 \n白鹤门外养，花鹰架上维。专听乌喜怒，信受若神龟。 \n举家同此意，弹射不复施。往往清池侧，却令鹓鹭随。 \n群乌饱粱肉，毛羽色泽滋。远近恣所往，贪残无不为。 \n巢禽攫雏卵，厩马啄疮痍。渗沥脂膏尽，凤凰那得知。 \n主人一朝病，争向屋檐窥。呦鷕呼群鵩，翩翻集怪鸱。 \n主人偏养者，啸聚最奔驰。夜半仍惊噪，鸺鶹逐老狸。 \n主人病心怯，灯火夜深移。左右虽无语，奄然皆泪垂。 \n平明天出日，阴魅走参差。乌来屋檐上，又惑主人儿。 \n儿即富家业，玩好方爱奇。占募能言鸟，置者许高赀。 \n陇树巢鹦鹉，言语好光仪。美人倾心献，雕笼身自持。 \n求者临轩坐，置在白玉墀。先问鸟中苦，便言乌若斯。 \n众乌齐搏铄，翠羽几离披。远掷千馀里，美人情亦衰。 \n举家惩此患，事乌逾昔时。向言池上鹭，啄肉寝其皮。 \n夜漏天终晓，阴云风定吹。况尔乌何者，数极不知危。 \n会结弥天网，尽取一无遗。常令阿阁上，宛宛宿长离。",
  "dynasty": "唐代",
  "id": 20542,
  "name": "大觜乌",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 2,
  "tags": []
}