{
  "content": "琴酒曾将风月须，谢公名迹满江湖。 \n不知贵拥旌旗后，犹暇怜诗爱酒无。 \n东省南宫兴不孤，几因诗酒谬招呼。 \n一从开署芙蓉幕，曾向风前记得无。 \n遥闻桂水绕城隅，城上江山满画图。 \n为问訾家洲畔月，清秋拟许醉狂无。 \n日暮江边一小儒，空怜未有白髭须。 \n马融已贵诸生老，犹自容窥绛帐无。 \n一种吟诗号孔徒，沧江有客独疏愚。 \n初筵尽辟知名士，许到风前月下无。 \n望断南云日已晡，便应凭梦过重湖。 \n不知自古登龙者，曾有因诗泥得无。 \n早游门馆一樵夫，只爱吟诗傍药炉。 \n旌旆满江身不见，思言记得颍川无。 \n孔融襟抱称名儒，爱物怜才与世殊。 \n今日宾阶忘姓字，当时省记荐雄无。 \n僻爱江山俯坐隅，人间不是便为图。 \n尊前为问神仙伴，肯向三清慰荐无。 \n膺门不避额逢珠，绝境由来卷轴须。 \n早忝阿戎诗友契，趋庭曾荐祢生无。",
  "dynasty": "唐代",
  "id": 29960,
  "name": "十无诗寄桂府杨中丞",
  "poet": {
    "desc": "赵嘏 , 字承佑， 楚州山阳(今江苏省淮安市楚州区)人， 约生于宪宗元和元年(806). 年轻时四处游历， 大和七年预省试进士下第， 留寓长安多年， 出入豪门以干功名， 其间似曾远去岭表当了几年幕府。 后回江东, 家于润州(今镇江). 会昌四年进士及第, 一年后东归。 会昌末或大中初复往长安， 入仕为渭南尉。 约宣宗大中六、七年(852、853)卒于任上。 存诗二百多首， 其中七律、七绝最多且较出色。",
    "id": 10,
    "image": "https://raw.githubusercontent.com/hujiaweibujidao/poetry/master/image/image_10.jpg",
    "name": "赵嘏",
    "star": 0
  },
  "star": 1,
  "tags": []
}