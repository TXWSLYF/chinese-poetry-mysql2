{
  "content": "放溜觌前溆，连山分上干。江回云壁转，天小雾峰攒。 \n吼沫跳急浪，合流环峻滩。欹离出漩划，缭绕避涡盘。 \n舟子怯桂水，最言斯路难。吾生抱忠信，吟啸自安闲。 \n旦别已千岁，夜愁劳万端。企予见夜月，委曲破林峦。 \n潭旷竹烟尽，洲香橘露团。岂傲夙所好，对之与俱欢。 \n思君罢琴酌，泣此夜漫漫。",
  "dynasty": "唐代",
  "id": 2951,
  "name": "下桂江县黎壁",
  "poet": {
    "desc": "宋之问，字延清，一名少连，汉族，汾州（今山西汾阳市）人。一说虢州弘农（今河南灵宝县）人。初唐时期的著名诗人。",
    "id": 248,
    "image": "https://raw.githubusercontent.com/hujiaweibujidao/poetry/master/image/image_248.jpg",
    "name": "宋之问",
    "star": 0
  },
  "star": 1,
  "tags": []
}