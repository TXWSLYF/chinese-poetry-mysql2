{
  "content": "巨浸连空阔，危楼在杳冥。稍分巴子国，欲近老人星。 \n昏旦呈新候，川原按旧经。地图封七泽，天限锁重扃。 \n万象皆归掌，三光岂遁形。月车才碾浪，日御已翻溟。 \n落照金成柱，馀霞翠拥屏。夜光疑汉曲，寒韵辨湘灵。 \n山晚云常碧，湖春草遍青。轩黄曾举乐，范蠡几扬舲. \n有客初留鹢，贪程尚数蓂.自当徐孺榻，不是谢公亭。 \n雅论冰生水，雄材刃发硎。座中琼玉润，名下茝兰馨。 \n假手诚知拙，斋心匪暂宁。每惭公府粟，却忆故山苓。 \n苦调当三叹，知音愿一听。自悲由也瑟，敢坠孔悝铭。 \n野杏初成雪，松醪正满瓶。莫辞今日醉，长恨古人醒。",
  "dynasty": "唐代",
  "id": 14064,
  "name": "酬韩愈侍郎登岳阳楼见赠（时予权知岳州事）",
  "poet": {
    "desc": "唐朝人，曾任登州刺史。窦叔向之子，家中还有四位兄弟：窦常、窦牟、窦群、窦巩，窦氏一老五小俱以诗驰声当代，且与同时名仕常衮、包佶、元稹、白居易、韩愈、韩皋、房孺复、韦夏卿、武元衡、裴度、令狐楚等过从友善，多有酬唱，著有《窦氏联珠集》。《全唐诗》收有其诗作二十一首。",
    "id": 2025,
    "name": "窦庠",
    "star": 0
  },
  "star": 3,
  "tags": []
}