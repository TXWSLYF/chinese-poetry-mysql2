{
  "content": "晓莺啼破相思梦，帘卷金泥凤。宿妆犹在酒初醒， \n翠翘慵整倚云屏，转娉婷¤ \n香檀细画侵桃脸，罗袂轻轻敛。佳期堪恨再难寻， \n绿芜满院柳成阴，负春心。 \n触帘风送景阳钟，鸳被绣花重。晓帏初卷冷烟浓， \n翠匀粉黛好仪容，思娇慵¤ \n起来无语理朝妆，宝匣镜凝光。绿荷相倚满池塘， \n露清枕簟藕花香，恨悠扬。 \n翠屏闲掩垂珠箔，丝雨笼池阁。露粘红藕咽清香， \n谢娘娇极不成狂，罢朝妆¤ \n小金鸂鶒沈烟细，腻枕堆云髻。浅眉微敛注檀轻， \n旧欢时有梦魂惊，悔多情。 \n碧梧桐映纱窗晚，花谢莺声懒。小屏屈曲掩青山， \n翠帏香粉玉炉寒，两蛾攒¤ \n颠狂年少轻离别，孤负春时节。画罗红袂有啼痕， \n魂销无语倚闺门，欲黄昏。 \n深闺春色劳思想，恨共春芜长。黄鹂娇转泥芳妍， \n杏枝如画倚轻烟，锁窗前¤ \n凭阑愁立双蛾细，柳影斜摇砌。玉郎还是不还家， \n教人魂梦逐杨花，绕天涯。 \n少年艳质胜琼英，早晚别三清。莲冠稳篸钿篦横， \n飘飘罗袖碧云轻，画难成¤ \n迟迟少转腰身袅，翠靥眉心小。醮坛风急杏枝香， \n此时恨不驾鸾皇，访刘郎。",
  "dynasty": "唐代",
  "id": 47264,
  "name": "虞美人",
  "poet": {
    "desc": "顾敻，五代词人。生卒年、籍贯及字号均不详。前蜀王建通正(916)时，以小臣给事内廷，见秃鹫翔摩诃池上，作诗刺之，几遭不测之祸。后擢茂州刺史。入后蜀，累官至太尉。顾夐能诗善词。 《花间集》收其词55首，全部写男女艳情。",
    "id": 314,
    "name": "顾夐",
    "star": 0
  },
  "star": 2,
  "tags": []
}