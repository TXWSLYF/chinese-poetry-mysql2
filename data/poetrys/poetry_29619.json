{
  "content": "君不见，马侍中，气吞河朔称英雄；君不见，韦太尉， \n二十年前镇蜀地。一朝冥漠归下泉，功业声名两憔悴。 \n奉诚园里蒿棘生，长兴街南沙路平。当时带砺在何处， \n今日子孙无地耕。或闻羁旅甘常调，簿尉文参各天表。 \n清明纵便天使来，一把纸钱风树杪。碑文半缺碑堂摧， \n祁连冢象狐兔开。野花似雪落何处，棠梨树下香风来。 \n马侍中，韦太尉，盛去衰来片时事。人生倏忽一梦中， \n何必深深固权位！",
  "dynasty": "唐代",
  "id": 29619,
  "name": "君不见",
  "poet": {
    "desc": "薛逢，字陶臣，蒲洲河东（今山西永济县）人，会昌元年（公元八四一）进士。历侍御史、尚书郎。因恃才傲物，议论激切，屡忤权贵，故仕途颇不得意。《全唐诗》收录其诗一卷。《旧唐书》卷一九零，《新唐书》卷二零三皆有传。",
    "id": 524,
    "image": "https://raw.githubusercontent.com/hujiaweibujidao/poetry/master/image/image_524.jpg",
    "name": "薛逢",
    "star": 0
  },
  "star": 6,
  "tags": []
}