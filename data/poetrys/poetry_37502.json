{
  "content": "我有二顷田，长洲东百里。环涂为之区，积葑相连纚. \n松江流其旁，春夏多苦水。堤防苟不时，泛滥即无已。 \n粤余病眠久，而复家无峙。田峻不胜荒，农功皆废弛。 \n他稼已如云，我田方欲莳。四际上通波，兼之葭与苇。 \n是时立秋后，烟露浩凄矣。虽然遣毕功，萎约都无几。 \n如何海上风，连日从空起。似欲驱沧溟，来沃具区里。 \n噫嘻尔风师，吴中多豪士。囷仓过九年，一粒惜如死。 \n籴贱兼粜贵，凶年翻大喜。只是疲羸苦，才饥须易子。 \n余仍轗轲者，进趋年二纪。秋不安一食，春不闲一晷。 \n肠回为多别，骨瘦因积毁。咳唾莫逢人，揶揄空睹鬼。 \n中又值干戈，遑遑常转徙。故隐茅山西，今来笠泽涘。 \n荒者不复寻，葺者还有以。将正陶令巾，又盖姜肱被。 \n不敢务有馀，有馀必骄鄙。所期免假匄，假匄多惭耻。 \n骄鄙既不生，惭耻更能弭。自可致逍遥，无妨阅经史。 \n吁余将四十，满望只如此。干泽尚多难，学稼兹复尔。 \n穷达虽系命，祸福生所履。天不饥死余，飘风当自止。",
  "dynasty": "唐代",
  "id": 37502,
  "name": "祝风三十二韵",
  "poet": {
    "desc": "吴融，唐代诗人。字子华，越州山阴（今浙江绍兴）人。吴融生于唐宣宗大中四年（850），卒于唐昭宗天复三年（903），享年五十四岁。他生当晚唐后期，一个较前期更为混乱、矛盾、黑暗的时代，他死后三年，曾经盛极一时的大唐帝国也就走入历史了，因此，吴融可以说是整个大唐帝国走向灭亡的见证者之一。",
    "id": 814,
    "image": "https://raw.githubusercontent.com/hujiaweibujidao/poetry/master/image/image_814.jpg",
    "name": "吴融",
    "star": 0
  },
  "star": 1,
  "tags": []
}