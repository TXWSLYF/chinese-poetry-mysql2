{
  "content": "大阴凝至化，真耀蕴轩仪。德迈娥台敞，仁高姒幄披。 \n扪天遂启极，梦日乃升曦。 \n瞻紫极，望玄穹。翘至恳，罄深衷。 \n听虽远，诚必通。垂厚泽，降云宫。 \n乾仪混成冲邃，天道下济高明。闓阳晨披紫阙， \n太一晓降黄庭。圆坛敢申昭报，方璧冀展虔情。 \n丹襟式敷衷恳，玄鉴庶察微诚。 \n巍巍睿业广，赫赫圣基隆。菲德承先顾，祯符萃眇躬。 \n铭开武岩侧，图荐洛川中。微诚讵幽感，景命忽昭融。 \n有怀惭紫极，无以谢玄穹。 \n朝坛雾卷，曙岭烟沉。爰设筐币，式表诚心。 \n筵辉丽璧，乐畅和音。仰惟灵鉴，俯察翘襟。 \n昭昭上帝，穆穆下临。礼崇备物，乐奏锵金。 \n兰羞委荐，桂醑盈斟。敢希明德，聿罄庄心。 \n樽浮九酝，礼备三周。陈诚菲奠，契福神猷。 \n奠璧郊坛昭大礼，锵金拊石表虔诚。 \n始奏承云娱帝赏，复歌调露畅韶英。 \n荷恩承顾托，执契恭临抚。庙略静边荒，天兵耀神武。 \n有截资先化，无为遵旧矩。祯符降昊穹，大业光寰宇。 \n肃肃祀典，邕邕礼秩。三献已周，九成斯毕。 \n爰撤其俎，载迁其实。或升或降，唯诚唯质。 \n礼终肆类，乐阕九成。仰惟明德，敢荐非馨。 \n顾惭菲奠，久驻云輧。瞻荷灵泽，悚恋兼盈。 \n式乾路，辟天扉。回日驭，动云衣。 \n登金阙，入紫微。望仙驾，仰恩徽。",
  "dynasty": "唐代",
  "id": 640,
  "name": "郊庙歌辞。武后大享昊天乐章",
  "poet": {
    "id": 0,
    "name": "佚名",
    "star": 0
  },
  "star": 2,
  "tags": []
}