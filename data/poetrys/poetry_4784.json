{
  "content": "闻有玄都客，成仙不易祈。蓬莱向清浅，桃杏欲芳菲。 \n缩地黄泉出，升天白日飞。少微星夜落，高掌露朝晞。 \n吐甲龙应出，衔符鸟自归。国人思负局，天子惜被衣。 \n花月留丹洞，琴笙阁翠微。嗟来子桑扈，尔独返于几。",
  "dynasty": "唐代",
  "id": 4784,
  "name": "哭道士刘无得",
  "poet": {
    "desc": "沈佺期，字云卿，相州内黄人。善属文，尤长七言之作。擢进士第。长安中，累迁通事舍人，预修《三教珠英》，转考功郎给事中。坐交张易之，流驩州。稍迁台州录事参军。神龙中，召见，拜起居郎，修文馆直学士，历中书舍人，太子少詹事。开元初卒。建安后，讫江左，诗律屡变，至沈约、庾信，以音韵相婉附，属对精密，及佺期与宋之问，尤加靡丽。回忌声病，约句准篇，如锦绣成文，学者宗之，号为沈宋。语曰：苏李居前，沈宋比肩。集十卷，今编诗三卷。",
    "id": 494,
    "image": "https://raw.githubusercontent.com/hujiaweibujidao/poetry/master/image/image_494.jpg",
    "name": "沈佺期",
    "star": 0
  },
  "star": 1,
  "tags": []
}