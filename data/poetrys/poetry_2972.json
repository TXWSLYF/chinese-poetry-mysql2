{
  "content": "攀云窈窕兮上跻悬峰，长路浩浩兮此去何从。 \n水一曲兮肠一曲，山一重兮悲一重。松槚邈已远， \n友于何日逢。况满室兮童稚，攒众虑于心胸。 \n天高难诉兮远负明德，却望咸京兮挥涕龙钟。",
  "dynasty": "唐代",
  "id": 2972,
  "name": "高山引",
  "poet": {
    "desc": "宋之问，字延清，一名少连，汉族，汾州（今山西汾阳市）人。一说虢州弘农（今河南灵宝县）人。初唐时期的著名诗人。",
    "id": 248,
    "image": "https://raw.githubusercontent.com/hujiaweibujidao/poetry/master/image/image_248.jpg",
    "name": "宋之问",
    "star": 0
  },
  "star": 1,
  "tags": []
}