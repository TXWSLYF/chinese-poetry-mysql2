{
  "content": "洞户连珠网，方疏隐碧浔。烛盘烟坠烬，帘压月通阴。 \n粉白仙郎署，霜清玉女砧。醉乡高窈窈，棋阵静愔愔。 \n素手琉璃扇，玄髫玳瑁簪。昔邪看寄迹，栀子咏同心。 \n树列千秋胜，楼悬七夕针。旧词翻白纻，新赋换黄金。 \n唳鹤调蛮鼓，惊蝉应宝琴。舞疑繁易度，歌转断难寻。 \n露委花相妒，风欹柳不禁。桥弯双表迥，池涨一篙深。 \n清跸传恢囿，黄旗幸上林。神鹰参翰苑，天马破蹄涔。 \n武库方题品，文园有好音。朱茎殊菌蠢，丹桂欲萧森。 \n黼帐回瑶席，华灯对锦衾。画图惊走兽，书帖得来禽。 \n河曙秦楼映，山晴魏阙临。绿囊逢赵后，青锁见王沈。 \n任达嫌孤愤，疏慵倦九箴。若为南遁客，犹作卧龙吟。",
  "dynasty": "唐代",
  "id": 31839,
  "name": "洞户二十二韵",
  "poet": {
    "desc": "温庭筠（约812—866）唐代诗人、词人。本名岐，字飞卿，太原祁（今山西祁县东南）人。富有天才，文思敏捷，每入试，押官韵，八叉手而成八韵，所以也有“温八叉”之称。然恃才不羁，又好讥刺权贵，多犯忌讳，取憎于时，故屡举进士不第，长被贬抑，终生不得志。官终国子助教。精通音律。工诗，与李商隐齐名，时称“温李”。其诗辞藻华丽，秾艳精致，内容多写闺情。其词艺术成就在晚唐诸词人之上，为“花间派”首要词人，对词的发展影响较大。在词史上，与韦庄齐名，并称“温韦”。存词七十余首。后人辑有《温飞卿集》及《金奁集》。",
    "id": 415,
    "image": "https://raw.githubusercontent.com/hujiaweibujidao/poetry/master/image/image_415.jpg",
    "name": "温庭筠",
    "star": 0
  },
  "star": 1,
  "tags": []
}