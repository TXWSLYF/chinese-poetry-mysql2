{
  "content": "太乙连太白，两山知几重。路盘石门窄，匹马行才通。 \n日西倒山寺，林下逢支公。昨夜山北时，星星闻此钟。 \n秦女去已久，仙台在中峰。箫声不可闻，此地留遗踪。 \n石潭积黛色，每岁投金龙。乱流争迅湍，喷薄如雷风。 \n夜来闻清磬，月出苍山空。空山满清光，水树相玲珑。 \n回廊映密竹，秋殿隐深松。灯影落前谿，夜宿水声中。 \n爱兹林峦好，结宇向谿东。相识唯山僧，邻家一钓翁。 \n林晚栗初拆，枝寒梨已红。物幽兴易惬，事胜趣弥浓。 \n愿谢区中缘，永依金人宫。寄报乘辇客，簪裾尔何容。",
  "dynasty": "唐代",
  "id": 9218,
  "name": "冬夜宿仙游寺南凉堂，呈谦道人",
  "poet": {
    "desc": "岑参（约715-770年），唐代边塞诗人，南阳人，太宗时功臣岑文本重孙，后徙居江陵。[1-2] 岑参早岁孤贫，从兄就读，遍览史籍。唐玄宗天宝三载（744年）进士，初为率府兵曹参军。后两次从军边塞，先在安西节度使高仙芝幕府掌书记；天宝末年，封常清为安西北庭节度使时，为其幕府判官。代宗时，曾官嘉州刺史（今四川乐山），世称“岑嘉州”。大历五年（770年）卒于成都。",
    "id": 113,
    "image": "https://raw.githubusercontent.com/hujiaweibujidao/poetry/master/image/image_113.jpg",
    "name": "岑参",
    "star": 0
  },
  "star": 1,
  "tags": []
}