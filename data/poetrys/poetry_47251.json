{
  "content": "春尽小庭花落，寂寞，凭槛敛双眉。忍教成病忆佳期， \n知摩知，知摩知。 \n歌发谁家筵上，寥亮，别恨正悠悠。兰釭背帐月当楼， \n愁摩愁，愁摩愁。 \n弱柳好花尽拆，晴陌，陌上少年郎。满身兰麝扑人香， \n狂摩狂，狂摩狂。 \n记得那时相见，胆战，鬓乱四肢柔。泥人无语不抬头， \n羞摩羞，羞摩羞。 \n夜久歌声怨咽，残月，菊冷露微微。看看湿透缕金衣， \n归摩归，归摩归。 \n我忆君诗最苦，知否，字字尽关心。红笺写寄表情深， \n吟摩吟，吟摩吟。 \n金鸭香浓鸳被，枕腻，小髻簇花钿。腰如细柳脸如莲， \n怜摩怜，怜摩怜。 \n曲砌蝶飞烟暖，春半，花发柳垂条。花如双脸柳如腰， \n娇摩娇，娇摩娇。 \n一去又乖期信，春尽，满院长莓苔。手挪裙带独裴回， \n来摩来，来摩来。",
  "dynasty": "唐代",
  "id": 47251,
  "name": "荷叶杯",
  "poet": {
    "desc": "顾敻，五代词人。生卒年、籍贯及字号均不详。前蜀王建通正(916)时，以小臣给事内廷，见秃鹫翔摩诃池上，作诗刺之，几遭不测之祸。后擢茂州刺史。入后蜀，累官至太尉。顾夐能诗善词。 《花间集》收其词55首，全部写男女艳情。",
    "id": 314,
    "name": "顾夐",
    "star": 0
  },
  "star": 7,
  "tags": []
}