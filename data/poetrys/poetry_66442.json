{
  "content": "江山如此，是天开万古，东南王气。一自髯孙横短策，坐使英雄鹊起。玉树声消，金莲影散，多少伤心事。千年辽鹤，并疑城郭非是。 \n当日万驷云屯，潮生潮落处，石头孤峙。人笑褚渊今齿冷，只有袁公不死。斜日荒烟，神州何在，欲堕新亭泪。元龙老矣，世间何限馀子。",
  "dynasty": "宋代",
  "id": 66442,
  "name": "酹江月（石头城）",
  "poet": {
    "id": 0,
    "name": "杜旟",
    "star": 0
  },
  "star": 1,
  "tags": []
}