{
  "content": "鼋头之山，直上洞庭连青天。苍苍烟树闭古庙， \n中有蛾眉成水仙。水府沉沉行路绝，蛟龙出没无时节。 \n魂同魍魉潜太阴，身与空山长不灭。东晋永和今几代， \n云发素颜犹盼睐。阴深灵气静凝美，的砾龙绡杂琼珮。 \n山精木魅不敢亲，昏明想像如有人。蕙兰琼芳积烟露， \n碧窗松月无冬春。舟客经过奠椒醑，巫女南音歌激楚。 \n碧水冥空惟鸟飞，长天何处云随雨。红渠绿蘋芳意多， \n玉灵荡漾凌清波。孤峰绝岛俨相向，鬼啸猿啼垂女萝。 \n皓雪琼枝殊异色，北方绝代徒倾国。云没烟销不可期， \n明堂翡翠无人得。精灵变态状无方，游龙宛转惊鸿翔。 \n湘妃独立九疑暮，汉女菱歌春日长。始知仙事无不有， \n可惜吴宫空白首。",
  "dynasty": "唐代",
  "id": 9142,
  "name": "鼋头山神女歌",
  "poet": {
    "desc": "韦应物（737～792），中国唐代诗人。汉族，长安(今陕西西安)人。今传有10卷本《韦江州集》、两卷本《韦苏州诗集》、10卷本《韦苏州集》。散文仅存一篇。因出任过苏州刺史，世称“韦苏州”。诗风恬淡高远，以善于写景和描写隐逸生活著称。",
    "id": 564,
    "image": "https://raw.githubusercontent.com/hujiaweibujidao/poetry/master/image/image_564.jpg",
    "name": "韦应物",
    "star": 0
  },
  "star": 1,
  "tags": []
}