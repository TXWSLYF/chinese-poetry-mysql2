{
  "content": "前年鬓生雪，今年须带霜。时节序鳞次，古今同雁行。 \n甘英穷西海，四万到洛阳。东南我所见，北可计幽荒。 \n中画一万国，角角棋布方。地顽压不穴，天迥老不僵。 \n屈指百万世，过如霹雳忙。人生落其内，何者为彭殇？ \n促束自系缚，儒衣宽且长。旗亭雪中过，敢问当垆娘。 \n我爱李侍中，标标七尺强。白羽八扎弓，髀压绿檀枪。 \n风前略横阵，紫髯分两傍。淮西万虎士，怒目不敢当。 \n功成赐宴麟德殿，猿超鹘掠广球场。三千宫女侧头看， \n相排踏碎双明珰。旌竿幖幖旗z8々，意气横鞭归故乡。 \n我爱朱处士，三吴当中央。罢亚百顷稻，西风吹半黄。 \n尚可活乡里，岂唯满囷仓？后岭翠扑扑，前溪碧泱泱。 \n雾晓起凫雁，日晚下牛羊。叔舅欲饮我，社瓮尔来尝。 \n伯姊子欲归，彼亦有壶浆。西阡下柳坞，东陌绕荷塘。 \n姻亲骨肉舍，烟火遥相望。太守政如水，长官贪似狼。 \n征输一云毕，任尔自存亡。我昔造其室，羽仪鸾鹤翔。 \n交横碧流上，竹映琴书床。出语无近俗，尧舜禹武汤。 \n问今天子少，谁人为栋梁？我曰天子圣，晋公提纪纲。 \n联兵数十万，附海正诛沧。谓言大义小不义， \n取易卷席如探囊。犀甲吴兵斗弓弩，蛇矛燕戟驰锋铓。 \n岂知三载几百战，钩车不得望其墙！答云此山外， \n有事同胡羌。谁将国伐叛，话与钓鱼郎？溪南重回首， \n一径出修篁。尔来十三岁，斯人未曾忘。往往自抚己， \n泪下神苍茫。御史诏分洛，举趾何猖狂！阙下谏官业， \n拜疏无文章。寻僧解忧梦，乞酒缓愁肠。岂为妻子计， \n未去山林藏。平生五色线，愿补舜衣裳。弦歌教燕赵， \n兰芷浴河湟。腥膻一扫洒，凶狠皆披攘。生人但眠食， \n寿域富农桑。孤吟志在此，自亦笑荒唐。江郡雨初霁， \n刀好截秋光。池边成独酌，拥鼻菊枝香。 \n醺酣更唱太平曲，仁圣天子寿无疆。",
  "dynasty": "唐代",
  "id": 27505,
  "name": "郡斋独酌（黄州作）",
  "poet": {
    "desc": "杜牧（公元803－约852年），字牧之，号樊川居士，汉族，京兆万年（今陕西西安）人，唐代诗人。杜牧人称“小杜”，以别于杜甫。与李商隐并称“小李杜”。因晚年居长安南樊川别墅，故后世称“杜樊川”，著有《樊川文集》。",
    "id": 211,
    "image": "https://raw.githubusercontent.com/hujiaweibujidao/poetry/master/image/image_211.jpg",
    "name": "杜牧",
    "star": 0
  },
  "star": 3,
  "tags": []
}