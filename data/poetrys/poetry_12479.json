{
  "content": "北登渤澥岛，回首秦东门。谁尸造物功，凿此天池源。 \n澒洞吞百谷，周流无四垠。廓然混茫际，望见天地根。 \n白日自中吐，扶桑如可扪。超遥蓬莱峰，想像金台存。 \n秦帝昔经此，登临冀飞翻。扬旌百神会，望日群山奔。 \n徐福竟何成，羡门徒空言。唯见石桥足，千年潮水痕。",
  "dynasty": "唐代",
  "id": 12479,
  "name": "观海",
  "poet": {
    "desc": "独孤及（725～777），唐朝散文家，字至之，河南洛阳人，天宝末，以道举高第，补华阴尉。代宗召为左拾遗，俄改太常博士。迁礼部员外郎，历濠、舒二州刺史，以治课加检校司封郎中，赐金紫。徙常州，卒谥曰宪。集三十卷，内诗三卷，今编诗二卷。",
    "id": 1657,
    "image": "https://raw.githubusercontent.com/hujiaweibujidao/poetry/master/image/image_1657.jpg",
    "name": "独孤及",
    "star": 0
  },
  "star": 5,
  "tags": []
}