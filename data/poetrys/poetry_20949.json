{
  "content": "双堠频频减去程，渐知身得近京城。 \n春来爱有归乡梦，一半犹疑梦里行。 \n五年江上损容颜，今日春风到武关。 \n两纸京书临水读，小桃花树满商山。 \n同归谏院韦丞相，共贬河南亚大夫。 \n今日还乡独憔悴，几人怜见白髭须。 \n只去长安六日期，多应及得杏花时。 \n春明门外谁相待，不梦闲人梦酒卮。 \n白头归舍意如何，贺处无穷吊亦多。 \n左降去时裴相宅，旧来车马几人过。 \n还乡何用泪沾襟，一半云霄一半沉。 \n世事渐多饶怅望，旧曾行处便伤心。 \n闲游寺观从容到，遍问亲知次第寻。 \n肠断裴家光德宅，无人扫地戟门深。 \n一世营营死是休，生前无事定无由。 \n不知山下东流水，何事长须日夜流。 \n今朝西渡丹河水，心寄丹河无限愁。 \n若到庄前竹园下，殷勤为绕故山流。 \n寒窗风雪拥深炉，彼此相伤指白须。 \n一夜思量十年事，几人强健几人无。 \n云覆蓝桥雪满溪，须臾便与碧峰齐。 \n风回面市连天合，冻压花枝著水低。 \n寒花带雪满山腰，著柳冰珠满碧条。 \n天色渐明回一望，玉尘随马度蓝桥。",
  "dynasty": "唐代",
  "id": 20949,
  "name": "西归绝句十二首",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 8,
  "tags": []
}