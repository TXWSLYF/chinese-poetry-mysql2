{
  "content": "门前石路彻中峰，树影泉声在半空。寻去未应劳上下， \n往来殊已倦西东。髭根尽白孤云并，心迹全忘片月同。 \n长忆高窗夏天里，古松青桧午时风。 \n山袍不称下红尘，各是闲居岛外身。两处烟霞门寂寂， \n一般苔藓石磷磷。禅关悟后宁疑物，诗格玄来不傍人。 \n月照经行更谁见，露华松粉点衣巾。",
  "dynasty": "唐代",
  "id": 45191,
  "name": "道林寺居寄岳麓禅师二首",
  "poet": {
    "desc": "齐己（863年—937年）出家前俗名胡德生，晚年自号衡岳沙门，湖南长沙宁乡县祖塔乡人，唐朝晚期著名诗僧。",
    "id": 2,
    "image": "https://raw.githubusercontent.com/hujiaweibujidao/poetry/master/image/image_2.jpg",
    "name": "齐己",
    "star": 0
  },
  "star": 1,
  "tags": []
}