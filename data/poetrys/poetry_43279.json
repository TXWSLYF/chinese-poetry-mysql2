{
  "content": "夜闲禅用精，空界亦清迥。子真仙曹吏，好我如宗炳。 \n一宿觌幽胜，形清烦虑屏。新声殊激楚，丽句同歌郢。 \n遗此感予怀，沈吟忘夕永。月彩散瑶碧，示君禅中境。 \n真思在杳冥，浮念寄形影。遥得四明心，何须蹈岑岭。 \n诗情聊作用，空性惟寂静。若许林下期，看君辞簿领。",
  "dynasty": "唐代",
  "id": 43279,
  "name": "答俞校书冬夜",
  "poet": {
    "desc": "僧皎然（730-799），俗姓谢，字清昼，湖州（浙江吴兴）人，是中国山水诗创始人谢灵运的十世孙，唐代著名诗人、茶僧，吴兴杼山妙喜寺主持，在文学、佛学、茶学等方面颇有造诣。与颜真卿、灵澈、陆羽等和诗，现存皎然470首诗。多为送别酬答之作。情调闲适，语言简淡。皎然的诗歌理论著作《诗式》。",
    "id": 392,
    "image": "https://raw.githubusercontent.com/hujiaweibujidao/poetry/master/image/image_392.jpg",
    "name": "皎然",
    "star": 0
  },
  "star": 1,
  "tags": []
}