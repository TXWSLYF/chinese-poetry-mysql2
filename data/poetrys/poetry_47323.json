{
  "content": "天初暖，日初长，好春光。万汇此时皆得意，竞芬芳¤ \n笋迸苔钱嫩绿，花偎雪坞浓香。谁把金丝裁剪却，挂斜阳。 \n花滴露，柳摇烟，艳阳天。雨霁山樱红欲烂，谷莺迁¤ \n饮处交飞玉斝，游时倒把金鞭，风飐九衢榆叶动，簇青钱。 \n胸铺雪，脸分莲，理繁弦。纤指飞翻金凤语，转婵娟¤ \n嘈囋如敲玉佩，清泠似滴香泉。曲罢问郎名个甚，想夫怜。 \n碛香散，渚水融，暖空濛。飞絮悠扬遍虚空，惹轻风¤ \n柳眼烟来点绿，花心日与妆红。黄雀锦鸾相对舞，近帘栊。 \n鸡树绿，凤池清，满神京。玉兔宫前金榜出，列仙名¤ \n叠雪罗袍接武，团花骏马娇行。开宴锦江游烂熳，柳烟轻。 \n芳丛绣，绿筵张，两心狂。空遣横波传意绪，对笙簧¤ \n虽似安仁掷果，未闻韩寿分香。流水桃花情不已，待刘郎。 \n垂绣幔，掩云屏，思盈盈。双枕珊瑚无限情，翠钗横¤ \n几见纤纤动处，时闻款款娇声。却出锦屏妆面了，理秦筝。 \n金辔响，玉鞭长，映垂杨。堤上采花筵上醉，满衣香¤ \n无处不携弦管，直应占断春光。年少王孙何处好，竞寻芳。 \n蘋叶嫩，杏花明，画船轻。双浴鸳鸯出绿汀，棹歌声¤ \n春水无风无浪，春来半雨半晴。红粉相随南浦晚，莫辞行。",
  "dynasty": "唐代",
  "id": 47323,
  "name": "春光好",
  "poet": {
    "desc": "（896－971）益州（今四川成都人），在后蜀任职为中书舍人。据《宣和画谱》载，他事孟昶时历任翰林学士、门下侍郎同平章事，随孟昶降宋后，授为散骑常侍，工诗文，特别长于词，又善长笛，是花间派重要作家。",
    "id": 175,
    "image": "https://raw.githubusercontent.com/hujiaweibujidao/poetry/master/image/image_175.jpg",
    "name": "欧阳炯",
    "star": 0
  },
  "star": 12,
  "tags": []
}