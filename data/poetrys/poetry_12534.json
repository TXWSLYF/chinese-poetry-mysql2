{
  "content": "汉家金马署，帝座紫微郎。图籍凌群玉，歌诗冠柏梁。 \n阴阴万年树，肃肃五经堂。挥翰忘朝食，研精待夕阳。 \n晴空露盘迥，秋月琐窗凉。远兴生斑鬓，高情寄缥囊。 \n葳蕤双鸑鷟，夙昔并翱翔。汲冢同刊谬，蓬山共补亡。 \n差池摧羽翮，流落限江湘。禁省一分袂，昊天三雨霜。 \n石渠遗迹满，水国暮云长。早晚朝宣室，归时道路光。",
  "dynasty": "唐代",
  "id": 12534,
  "name": "奉和中书常舍人晚秋集贤院即事寄赠徐薛二侍御",
  "poet": {
    "desc": "独孤及（725～777），唐朝散文家，字至之，河南洛阳人，天宝末，以道举高第，补华阴尉。代宗召为左拾遗，俄改太常博士。迁礼部员外郎，历濠、舒二州刺史，以治课加检校司封郎中，赐金紫。徙常州，卒谥曰宪。集三十卷，内诗三卷，今编诗二卷。",
    "id": 1657,
    "image": "https://raw.githubusercontent.com/hujiaweibujidao/poetry/master/image/image_1657.jpg",
    "name": "独孤及",
    "star": 0
  },
  "star": 1,
  "tags": []
}