{
  "content": "苍山何郁盘，飞阁凌上清。先帝昔好道，下元朝百灵。 \n白云已萧条，麋鹿但纵横。泉水今尚暖，旧林亦青青。 \n我念绮襦岁，扈从当太平。小臣职前驱，驰道出灞亭。 \n翻翻日月旗，殷殷鼙鼓声。万马自腾骧，八骏按辔行。 \n日出烟峤绿，氛氲丽层甍。登临起遐想，沐浴欢圣情。 \n朝燕咏无事，时丰贺国祯。日和弦管音，下使万室听。 \n海内凑朝贡，贤愚共欢荣。合沓车马喧，西闻长安城。 \n事往世如寄，感深迹所经。申章报兰藻，一望双涕零。",
  "dynasty": "唐代",
  "id": 8774,
  "name": "酬郑户曹骊山感怀",
  "poet": {
    "desc": "韦应物（737～792），中国唐代诗人。汉族，长安(今陕西西安)人。今传有10卷本《韦江州集》、两卷本《韦苏州诗集》、10卷本《韦苏州集》。散文仅存一篇。因出任过苏州刺史，世称“韦苏州”。诗风恬淡高远，以善于写景和描写隐逸生活著称。",
    "id": 564,
    "image": "https://raw.githubusercontent.com/hujiaweibujidao/poetry/master/image/image_564.jpg",
    "name": "韦应物",
    "star": 0
  },
  "star": 2,
  "tags": []
}