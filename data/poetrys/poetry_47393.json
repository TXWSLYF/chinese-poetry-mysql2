{
  "content": "酒罢歌馀兴未阑，小桥清水共盘桓。波摇梅蕊伤心白， \n风入罗衣贴体寒。且莫思归去，须尽笙歌此夕欢。 \n逐胜归来雨未晴，楼前风重草烟轻。谷莺语软花边过， \n水调声长醉里听。款举金觥劝，谁是当筵最有情？ \n梅落新春入后庭，眼前风物可无情？曲池波晚冰还合， \n芳草迎船绿未成。且上高楼望，相共凭阑看月生。 \n霜积秋山万树红，倚岩楼上挂朱栊。白云天远重重恨， \n黄叶烟深淅淅风。仿佛梁州曲，吹在谁家玉笛中。 \n尽日登高兴未残，红楼人散独盘桓。一钩冷雾悬珠箔， \n满面西风凭玉阑。归去须沉醉，小院新池月乍寒。 \n坐对高楼千万山，雁飞秋色满阑干。烧残红烛暮云合， \n飘尽碧梧金井寒。咫尺人千里，犹忆笙歌昨夜欢。",
  "dynasty": "唐代",
  "id": 47393,
  "name": "抛球乐",
  "poet": {
    "desc": "冯延巳 （903--960）又名延嗣，字正中，五代广陵（今江苏省扬州市）人。在南唐做过宰相，生活过得很优裕、舒适。他的词多写闲情逸致辞，文人的气息很浓，对北宋初期的词人有比较大的影响。宋初《钓矶立谈》评其“学问渊博，文章颖发，辩说纵横”，其词集名《阳春集》。",
    "id": 186,
    "image": "https://raw.githubusercontent.com/hujiaweibujidao/poetry/master/image/image_186.jpg",
    "name": "冯延巳",
    "star": 0
  },
  "star": 4,
  "tags": []
}