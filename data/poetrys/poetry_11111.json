{
  "content": "天下兵虽满，春光日自浓。西京疲百战，北阙任群凶。 \n关塞三千里，烟花一万重。蒙尘清路急，御宿且谁供。 \n殷复前王道，周迁旧国容。蓬莱足云气，应合总从龙。 \n莺入新年语，花开满故枝。天青风卷幔，草碧水通池。 \n牢落官军速，萧条万事危。鬓毛元自白，泪点向来垂。 \n不是无兄弟，其如有别离。巴山春色静，北望转逶迤。 \n日月还相斗，星辰屡合围。不成诛执法，焉得变危机。 \n大角缠兵气，钩陈出帝畿。烟尘昏御道，耆旧把天衣。 \n行在诸军阙，来朝大将稀。贤多隐屠钓，王肯载同归。 \n再有朝廷乱，难知消息真。近传王在洛，复道使归秦。 \n夺马悲公主，登车泣贵嫔。萧关迷北上，沧海欲东巡。 \n敢料安危体，犹多老大臣。岂无嵇绍血，沾洒属车尘。 \n闻说初东幸，孤儿却走多。难分太仓粟，竞弃鲁阳戈。 \n胡虏登前殿，王公出御河。得无中夜舞，谁忆大风歌。 \n春色生烽燧，幽人泣薜萝。君臣重修德，犹足见时和。",
  "dynasty": "唐代",
  "id": 11111,
  "name": "伤春五首（巴阆僻远伤春罢始知春前已收宫阙）",
  "poet": {
    "desc": "杜甫（712－770），字子美，自号少陵野老，世称“杜工部”、“杜少陵”等，汉族，河南府巩县（今河南省巩义市）人，唐代伟大的现实主义诗人，杜甫被世人尊为“诗圣”，其诗被称为“诗史”。杜甫与李白合称“李杜”，为了跟另外两位诗人李商隐与杜牧即“小李杜”区别开来，杜甫与李白又合称“大李杜”。他忧国忧民，人格高尚，他的约1400余首诗被保留了下来，诗艺精湛，在中国古典诗歌中备受推崇，影响深远。759-766年间曾居成都，后世有杜甫草堂纪念。",
    "id": 474,
    "image": "https://raw.githubusercontent.com/hujiaweibujidao/poetry/master/image/image_474.jpg",
    "name": "杜甫",
    "star": 0
  },
  "star": 5,
  "tags": []
}