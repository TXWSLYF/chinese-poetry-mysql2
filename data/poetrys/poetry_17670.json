{
  "content": "神仙有无何渺茫，桃源之说诚荒唐。流水盘回山百转， \n生绡数幅垂中堂。武陵太守好事者，题封远寄南宫下。 \n南宫先生忻得之，波涛入笔驱文辞。文工画妙各臻极， \n异境恍惚移于斯。架岩凿谷开宫室，接屋连墙千万日。 \n嬴颠刘蹶了不闻，地坼天分非所恤。种桃处处惟开花。 \n川原近远蒸红霞。初来犹自念乡邑，岁久此地还成家。 \n渔舟之子来何所，物色相猜更问语。大蛇中断丧前王， \n群马南渡开新主。听终辞绝共凄然，自说经今六百年。 \n当时万事皆眼见，不知几许犹流传。争持酒食来相馈， \n礼数不同樽俎异。月明伴宿玉堂空，骨冷魂清无梦寐。 \n夜半金鸡啁哳鸣，火轮飞出客心惊。人间有累不可住， \n依然离别难为情。船开棹进一回顾，万里苍苍烟水暮。 \n世俗宁知伪与真，至今传者武陵人。",
  "dynasty": "唐代",
  "id": 17670,
  "name": "桃源图",
  "poet": {
    "desc": "韩愈（768～824）字退之，唐代文学家、哲学家、思想家，河阳（今河南省焦作孟州市）人，汉族。祖籍河北昌黎，世称韩昌黎。晚年任吏部侍郎，又称韩吏部。谥号“文”，又称韩文公。他与柳宗元同为唐代古文运动的倡导者，主张学习先秦两汉的散文语言，破骈为散，扩大文言文的表达功能。宋代苏轼称他“文起八代之衰”，明人推他为唐宋八大家之首，与柳宗元并称“韩柳”，有“文章巨公”和“百代文宗”之名，作品都收在《昌黎先生集》里。韩愈在思想上是中国“道统”观念的确立者，是尊儒反佛的里程碑式人物。",
    "id": 682,
    "image": "https://raw.githubusercontent.com/hujiaweibujidao/poetry/master/image/image_682.jpg",
    "name": "韩愈",
    "star": 0
  },
  "star": 3,
  "tags": []
}