{
  "content": "河浸华夷阔，山横宇宙雄。高波万丈泻，夏禹几年功。 \n川迸晴明雨，林生旦暮风。人看翻进退，鸟性断西东。 \n气逐云归海，声驱石落空。近身毛乍竖，当面语难通。 \n沸沫归何处，盘涡傍此中。从来化鬐者，攀去路应同。",
  "dynasty": "唐代",
  "id": 46851,
  "name": "龙门八韵",
  "poet": {
    "desc": "薛能(817？-880？）晚唐著名诗人。《郡斋读书志》、《唐诗纪事》、《唐诗品汇》、《唐才子传》均载：“能，字太拙，汾州人(今山西汾阳一带)。”仕宦显达，官至工部尚书。时人称其“诗古赋纵横，令人畏后生”。唐人交游之风盛行。薛能一生仕宦他乡，游历众多地方，诗多寄送赠答、游历登临之作。晚唐一些著名诗人多与有诗与其唱和。",
    "id": 947,
    "name": "薛能",
    "star": 0
  },
  "star": 1,
  "tags": []
}