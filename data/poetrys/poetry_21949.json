{
  "content": "圣代元和岁，闲居渭水阳。不才甘命舛，多幸遇时康。 \n朝野分伦序，贤愚定否臧。重文疏卜式，尚少弃冯唐。 \n由是推天运，从兹乐性场。笼禽放高翥，雾豹得深藏。 \n世虑休相扰，身谋且自强。犹须务衣食，未免事农桑。 \n薙草通三径，开田占一坊。昼扉扃白版，夜碓扫黄粱。 \n隙地治场圃，闲时粪土疆。枳篱编刺夹，薤垄擘科秧。 \n穑力嫌身病，农心愿岁穰。朝衣典杯酒，佩剑博牛羊。 \n困倚栽松锸，饥提采蕨筐。引泉来后涧，移竹下前冈。 \n生计虽勤苦，家资甚渺茫。尘埃常满甑，钱帛少盈囊。 \n弟病仍扶杖，妻愁不出房。传衣念蓝缕，举案笑糟糠。 \n犬吠村胥闹，蝉鸣织妇忙。纳租看县帖，输粟问军仓。 \n夕歇攀村树，秋行绕野塘。云容阴惨澹，月色冷悠扬。 \n荞麦铺花白，棠梨间叶黄。早寒风摵摵，新霁月苍苍。 \n园菜迎霜死，庭芜过雨荒。檐空愁宿燕，壁暗思啼螀。 \n眼为看书损，肱因运甓伤。病骸浑似木，老鬓欲成霜。 \n少睡知年长，端忧觉夜长。旧游多废忘，往事偶思量。 \n忽忆烟霄路，常陪剑履行。登朝思检束，入阁学趋跄。 \n命偶风云会，恩覃雨露霶.沾枯发枝叶，磨钝起锋铓。 \n崔阁连镳骛，钱兄接翼翔。齐竽混韶夏，燕石厕琳琅。 \n同日升金马，分宵直未央。共词加宠命，合表谢恩光。 \n厩马骄初跨，天厨味始尝。朝晡颁饼饵，寒暑赐衣裳。 \n对秉鹅毛笔，俱含鸡舌香。青缣衾薄絮，朱里幕高张。 \n昼食恒连案，宵眠每并床。差肩承诏旨，连署进封章。 \n起草偏同视，疑文最共详。灭私容点窜，穷理析毫芒。 \n便共输肝胆，何曾异肺肠。慎微参石奋，决密与张汤。 \n禁闼青交琐，宫垣紫界墙。井阑排菡萏，檐瓦斗鸳鸯。 \n楼额题鳷鹊，池心浴凤凰。风枝万年动，温树四时芳。 \n宿露凝金掌，晨晖上璧珰。砌筠涂绿粉，庭果滴红浆。 \n晓从朝兴庆，春陪宴柏梁。传呼鞭索索，拜舞珮锵锵。 \n仙仗环双阙，神兵辟两厢。火翻红尾旆，冰卓白竿枪。 \n滉漾经鱼藻，深沈近浴堂。分庭皆命妇，对院即储皇。 \n贵主冠浮动，亲王辔闹装。金钿相照耀，朱紫间荧煌。 \n球簇桃花绮，歌巡竹叶觞。洼银中贵带，昂黛内人妆。 \n赐禊东城下，颁酺曲水傍。尊罍分圣酒，妓乐借仙倡。 \n浅酌看红药，徐吟把绿杨。宴回过御陌，行歇入僧房。 \n白鹿原东脚，青龙寺北廊。望春花景暖，避暑竹风凉。 \n下直闲如社，寻芳醉似狂。有时还后到，无处不相将。 \n鸡鹤初虽杂，萧兰久乃彰。来燕隗贵重，去鲁孔恓惶。 \n聚散期难定，飞沉势不常。五年同昼夜，一别似参商。 \n屈折孤生竹，销摧百炼钢。途穷任憔悴，道在肯彷徨。 \n尚念遗簪折，仍怜病雀疮。恤寒分赐帛，救馁减馀粮。 \n药物来盈裹，书题寄满箱。殷勤翰林主，珍重礼闱郎。 \n喣沫诚多谢，抟扶岂所望。提携劳气力，吹簸不飞扬。 \n拙劣才何用，龙钟分自当。妆嫫徒费黛，磨甋讵成璋。 \n习隐将时背，干名与道妨。外身宗老氏，齐物学蒙庄。 \n疏放遗千虑，愚蒙守一方。乐天无怨叹，倚命不劻勷。 \n愤懑胸须豁，交加臂莫攘。珠沉犹是宝，金跃未为祥。 \n泥尾休摇掉，灰心罢激昂。渐闲亲道友，因病事医王。 \n息乱归禅定，存神入坐亡。断痴求慧剑，济苦得慈航。 \n不动为吾志，无何是我乡。可怜身与世，从此两相忘。",
  "dynasty": "唐代",
  "id": 21949,
  "name": "渭村退居，寄礼部崔侍郎、翰林钱舍人诗一百韵",
  "poet": {
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。",
    "id": 665,
    "image": "https://raw.githubusercontent.com/hujiaweibujidao/poetry/master/image/image_665.jpg",
    "name": "白居易",
    "star": 0
  },
  "star": 1,
  "tags": []
}