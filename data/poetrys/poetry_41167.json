{
  "content": "把酒凭君唱柳枝，也从丝管递相随。 \n逢春只合朝朝醉，记取秋风落叶时。 \n南园日暮起春风，吹散杨花雪满空。 \n不惜杨花飞也得，愁君老尽脸边红。 \n陌上朱门柳映花，帘钩半卷绿阴斜。 \n凭郎暂驻青骢马，此是钱塘小小家。 \n夹岸朱栏柳映楼，绿波平幔带花流。 \n歌声不出长条密，忽地风回见彩舟。 \n老大逢春总恨春，绿杨阴里最愁人。 \n旧游一别无因见，嫩叶如眉处处新。 \n濛濛堤畔柳含烟，疑是阳和二月天。 \n醉里不知时节改，漫随儿女打秋千。 \n水阁春来乍减寒，晓妆初罢倚栏干。 \n长条乱拂春波动，不许佳人照影看。 \n柳岸烟昏醉里归，不知深处有芳菲。 \n重来已见花飘尽，唯有黄莺啭树飞。 \n此去仙源不是遥，垂杨深处有朱桥。 \n共君同过朱桥去，索映垂杨听洞箫。 \n暂别扬州十度春，不知光景属何人。 \n一帆归客千条柳，肠断东风扬子津。 \n仙乐春来按舞腰，清声偏似傍娇饶。 \n应缘莺舌多情赖，长向双成说翠条。 \n凤笙临槛不能吹，舞袖当筵亦自疑。 \n唯有美人多意绪，解依芳态画双眉。",
  "dynasty": "唐代",
  "id": 41167,
  "name": "柳枝辞十二首",
  "poet": {
    "desc": "徐铉（916年—991年）南唐，北宋初年文学家、书法家。字鼎臣，广陵（今江苏扬州）人。历官五代吴校书郎、南唐知制诰、翰林学士、吏部尚书，后随李煜归宋，官至散骑常侍，世称徐骑省。淳化初因事贬静难军行军司马。曾受诏与句中正等校定《说文解字》。工于书，好李斯小篆。与弟徐锴有文名，号称“二徐”；又与韩熙载齐名，江东谓之“韩徐”。",
    "id": 2357,
    "image": "https://raw.githubusercontent.com/hujiaweibujidao/poetry/master/image/image_2357.jpg",
    "name": "徐铉",
    "star": 0
  },
  "star": 1,
  "tags": []
}