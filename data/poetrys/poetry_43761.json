{
  "content": "野人药瓢天下绝，全如浑金割如月。彪炳文章智使然， \n生成在我不在天。若言有物不由物，何意中虚道性全。 \n韦生能诗兼好异，获此灵瓢远相遗。仙侯玉帖人漫传， \n若士青囊世何秘。一捧一开如见君，药盛五色香氛氲。 \n背上骊龙蟠不睡，张鳞摆颔生风云。世人强知金丹道， \n默仙不成秽仙老。年少纷如陌上尘，不见吾瓢尽枯槁。 \n聊将系肘步何轻，便有三山孤鹤情。东方小儿乏此物， \n遂令仙籍独无名。",
  "dynasty": "唐代",
  "id": 43761,
  "name": "答韦山人隐起龙文药瓢歌",
  "poet": {
    "desc": "僧皎然（730-799），俗姓谢，字清昼，湖州（浙江吴兴）人，是中国山水诗创始人谢灵运的十世孙，唐代著名诗人、茶僧，吴兴杼山妙喜寺主持，在文学、佛学、茶学等方面颇有造诣。与颜真卿、灵澈、陆羽等和诗，现存皎然470首诗。多为送别酬答之作。情调闲适，语言简淡。皎然的诗歌理论著作《诗式》。",
    "id": 392,
    "image": "https://raw.githubusercontent.com/hujiaweibujidao/poetry/master/image/image_392.jpg",
    "name": "皎然",
    "star": 0
  },
  "star": 1,
  "tags": []
}