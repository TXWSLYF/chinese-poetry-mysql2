{
  "content": "清切凤凰池，扶疏鸡树枝。唯应集鸾鹭，何为宿羁雌。 \n大造乾坤辟，深恩雨露垂。昆蚑皆含养，驽骀亦驱驰。 \n木偶翻为用，芝泥忽滥窥。九思空自勉，五字本无施。 \n徒喜逢千载，何阶答二仪。萤光向日尽，蚊力负山疲。 \n禁宇庭除阔，闲宵钟箭移。暗花临户发，残月下帘欹。 \n白发随年改，丹心为主披。命将时共泰，言与行俱危。 \n寄谢巢由客，尧年正在斯。",
  "dynasty": "唐代",
  "id": 2645,
  "name": "直中书省",
  "poet": {
    "desc": "韦承庆（639—705）字延休，唐代河内郡阳武县（今河南原阳）人。性谨畏，事继母笃孝。第进士。累迁凤阁舍人，在朝屡进谠言。转天官侍郎，凡三掌选，铨授平允。长安中，（公元703年左右）拜凤阁侍郎，同平章事。张易之诛，承庆以素附离，流岭表。岁余，以秘书员外少监召，兼修国史，封扶阳县子。迁黄门郎，未拜卒，谥曰温。承庆著有文集六十卷，《两唐书志》传于世。",
    "id": 446,
    "name": "韦承庆",
    "star": 0
  },
  "star": 1,
  "tags": []
}