{
  "content": "陈宫内宴明朝日，玉树新妆逞娇逸。三阁霞明天上开， \n灵鼍振擂神仙出。天花数朵风吹绽，对舞轻盈瑞香散。 \n金管红弦旖旎随，霓旌玉佩参差转。璧月夜满楼风轻， \n莲舌泠泠词调新。当行狎客尽持禄，直谏犯颜无一人。 \n歌舞未终乐未阕，晋王剑上粘腥血。君臣犹在醉乡中， \n一面已无陈日月。圣唐御宇三百祀，濮上桑间宜禁止。 \n请停此曲归正声，愿将雅乐调元气。",
  "dynasty": "唐代",
  "id": 38213,
  "name": "玉树曲",
  "poet": {
    "desc": "王毂，唐诗人。字虚中，自号临沂子。宜春（今属江西）人。乾宁五年登进士及第。历国子博士，终尚书郎。未第时为《玉树曲》，大播于时。",
    "id": 1923,
    "name": "王毂",
    "star": 0
  },
  "star": 2,
  "tags": []
}