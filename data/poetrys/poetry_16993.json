{
  "content": "耿耿宵欲半，振衣庭户前。浩歌抚长剑，临风泛清弦。 \n晴霜丽寒芜，微月露碧鲜。杉梧韵幽籁，河汉明秋天。 \n良夜虽可玩，沉忧逾浩然。楼中迟启明，林际挥宿烟。 \n晨风响钟鼓，曙色映山川。滔滔天外驶，杲杲朝日悬。 \n因穷西南永，得见天地全。动植相纠纷，车从竞喧阗。 \n鳣鲔跃洪流，麇麚倚荒阡。嗈嗈白云雁，嘒嘒清露蝉。 \n一气鼓万殊，晦明相推迁。羲和无停鞅，不得常少年。 \n当令志气神，及此鬓发玄。岂唯十六族，今古称其贤。 \n夫君才气雄，振藻何翩翩。诗轻沈隐侯，赋拟王仲宣。 \n小鸟抢榆枋，大鹏激三千。与君期晚岁，方结林栖缘。",
  "dynasty": "唐代",
  "id": 16993,
  "name": "酬穆七侍郎早登使院西楼感怀",
  "poet": {
    "desc": "权德舆，唐代文学家。字载之。天水略阳（今甘肃秦安）人。后徙润州丹徒（今江苏镇江）。德宗时，召为太常博士，改左补阙，迁起居舍人、知制诰，进中书舍人。宪宗时，拜礼部尚书、同中书门下平章事，后徙刑部尚书，复以检校吏部尚书出为山南西道节度使。卒谥文，后人称为权文公。",
    "id": 603,
    "image": "https://raw.githubusercontent.com/hujiaweibujidao/poetry/master/image/image_603.jpg",
    "name": "权德舆",
    "star": 0
  },
  "star": 1,
  "tags": []
}