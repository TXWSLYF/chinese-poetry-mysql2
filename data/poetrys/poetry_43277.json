{
  "content": "诗教殆沦缺，庸音互相倾。忽观风骚韵，会我夙昔情。 \n荡漾学海资，郁为诗人英。格将寒松高，气与秋江清。 \n何必邺中作，可为千载程。受辞分虎竹，万里临江城。 \n到日扫烦政，况今休黩兵。应怜禅家子，林下寂无营。 \n迹隳世上华，心得道中精。脱略文字累，免为外物撄。 \n书衣流埃积，砚石驳藓生。恨未识君子，空传手中琼。 \n安可诱我性，始愿愆素诚。为无鸑鷟音，继公云和笙。 \n吟之向禅薮，反愧幽松声。",
  "dynasty": "唐代",
  "id": 43277,
  "name": "答苏州韦应物郎中",
  "poet": {
    "desc": "僧皎然（730-799），俗姓谢，字清昼，湖州（浙江吴兴）人，是中国山水诗创始人谢灵运的十世孙，唐代著名诗人、茶僧，吴兴杼山妙喜寺主持，在文学、佛学、茶学等方面颇有造诣。与颜真卿、灵澈、陆羽等和诗，现存皎然470首诗。多为送别酬答之作。情调闲适，语言简淡。皎然的诗歌理论著作《诗式》。",
    "id": 392,
    "image": "https://raw.githubusercontent.com/hujiaweibujidao/poetry/master/image/image_392.jpg",
    "name": "皎然",
    "star": 0
  },
  "star": 1,
  "tags": []
}