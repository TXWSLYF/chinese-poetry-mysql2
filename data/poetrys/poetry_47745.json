{
  "content": "请成相。\n世之殃。\n愚暗愚暗堕贤良。\n人主无贤。\n如瞽无相何伥伥。\n请布基。\n慎圣人。\n愚而自专事不治。\n主忌苟胜。\n群臣莫谏必逢灾。\n论臣过。\n反其施。\n尊主安国尚贤义。\n拒谏饰非。\n愚而上同国必祸。\n曷谓罢。\n国多私。\n比周还主党与施。\n远贤。\n近谗。\n忠臣蔽塞主势移。\n曷谓贤。\n明君臣。\n上能尊主爱下民。\n主诚听之。\n天下为一四海宾。\n主之孽。\n谗人达。\n贤能遁逃国乃蹷。\n愚以重愚。\n暗以重暗成为桀。\n世之灾。\n妬贤能。\n飞廉知政任恶来。\n卑其志意。\n大其园囿高其台。\n武王怒。\n师牧野。\n纣卒易乡启乃下。\n武王善之。\n封之于宋立其祖。\n世之衰。\n谗人归。\n比干见刳箕子累。\n武王诛之。\n吕尚招麾殷民怀。\n世之祸。\n恶贤士。\n子胥见杀百里徒。\n穆公得之。\n强配五伯六卿施。\n世之愚。\n恶大儒。\n逆斥不通孔子拘。\n展禽三绌。\n春申道缀基毕输。\n请牧基。\n贤者思。\n尧在万世如见之。\n谗人罔极。\n险陂倾侧此之疑。\n基必施。\n辩贤罢。\n文武之道同伏戏。\n由之者治。\n不由者乱何疑为。\n凡成相。\n辩法方。\n至治之极复后王。\n慎墨季惠。\n百家之说诚不祥。\n治复一。\n脩之吉。\n君子执之心如结。\n众人贰之。\n谗夫弃之形是诘。\n水至平。\n端不倾。\n心术如此象圣人。\n□而有势。\n直而用抴必参天。\n世无王。\n穷贤良。\n暴人刍豢仁人糟糠。\n礼乐灭息。\n圣人隐伏墨术行。\n治之经。\n礼与刑。\n君子以脩百姓宁。\n明德慎罚。\n国家既治四海平。\n治之志。\n后势富。\n君子诚之好以待。\n处之敦固。\n有深藏之能远思。\n思乃精。\n志之荣。\n好而一之神以诚。\n精神相反。\n一而不贰为圣人。\n治之道。\n美不老。\n君子由佼以好。\n下以教诲子弟。\n上以事祖考。\n成相竭。\n辞不蹷。\n君子道之顺以达。\n宗其贤良辩其殃孽□□□。\n请成相。\n道圣王。\n尧舜尚贤身辞让。\n许由善卷。\n重义轻利行显明。\n尧让贤。\n以为民。\n氾利兼爱德施均。\n辩治上下。\n贵贱有等明君臣。\n尧授能。\n舜遇时。\n尚贤推德天下治。\n虽有贤圣。\n适不遇世孰知之。\n尧不德。\n舜不辞。\n妻以二女任以事。\n大人哉舜。\n南面而立万物备。\n舜授禹以天下。\n尚德推贤不失序。\n外不避仇。\n内不阿亲贤者予。\n禹劳心力。\n尧有德。\n干戈不用三苗服。\n举舜甽畝。\n任之天下身休息。\n得后稷。\n五谷殖。\n夔为乐正鸟兽服。\n契为司徒。\n民知孝尊弟有德。\n禹有功。\n抑下鸿。\n辟除民害逐共工。\n北决九河。\n通十二渚疏三江。\n禹傅土。\n平天下。\n躬亲为民行劳苦。\n得益皋陶。\n横革直成为辅。\n契玄王。\n生昭明。\n居于砥石迁于商。\n十有四世乃有天乙是成汤。\n天乙汤。\n论举当。\n身让卞随举牟光。\n□□□□道古贤圣基必张。\n□□愿陈辞。\n世乱恶善不此治。\n隐讳疾贤。\n良由姦诈鲜无灾。\n患难哉阪为先圣知不用愚者谋。\n前车已覆。\n后未知更何觉时。\n不觉悟。\n不知苦。\n迷惑失指易上下。\n忠不上达。\n蒙掩耳目塞门户。\n门户塞。\n大迷惑。\n悖乱昏莫不终极。\n是非反易。\n比周期上恶正直。\n正直恶。\n心无度。\n邪枉辟回失道途。\n已无邮人我独自美岂无故。\n不知戒。\n后必有恨后遂过不肯悔。\n谗夫多进。\n反复言语生诈态。\n人之态。\n不如备。\n争宠疾贤利恶忌。\n妬功毁贤。\n下敛党与上蔽匿。\n上壅蔽。\n失辅势。\n任用谗夫不能制。\n郭公长父之难。\n厉王流于彘。\n周幽厉。\n所以败。\n不听规谏忠是害。\n嗟我何人。\n独不遇时当乱世。\n欲对衷言不从。\n恐为子胥身离凶。\n进谏不听。\n刭而独鹿弃之江。\n观往事。\n以自戒。\n治乱是非亦可识。\n□□□□托于成相以喻意。\n请成相。\n言治方。\n君论有五约以明。\n君谨守之。\n下皆平正国乃昌。\n臣下职。\n莫游食。\n务本节用財无极。\n事业听上。\n莫得相使一民力。\n守其职。\n足衣食。\n厚薄有等明爵服。\n利往卬上。\n莫得擅与孰私得。\n君法明。\n论有常。\n表仪既设民知方。\n进退有律。\n莫得贵贱孰私王。\n君法仪。\n禁不为。\n莫不说教名不移。\n脩之者荣。\n离之者辱孰它师。\n刑称陈。\n守其银。\n下不得用轻私门。\n罪祸有律。\n莫得轻重威不分。\n请牧祺。\n用有基。\n主好论议必善谋。\n五听循领。\n莫不理续主执持。\n听之经。\n明其请。\n参伍明谨施赏刑。\n显者必得隐者复显民反诚。\n言有节。\n稽其实。\n信诞以分赏罚必。\n下不欺上。\n皆以情言明若日。\n上通利。\n隐远至。\n观法不法见不视。\n耳目既显。\n吏敬法令莫敢恣。\n君教出。\n行有律。\n吏谨将之无敌铍滑。\n下不私请。\n各以所宜舍巧拙。\n臣谨脩。\n君制变。\n公察善思论不乱。\n以治天下。\n后世法之成律贯。",
  "dynasty": "先秦",
  "id": 47745,
  "name": "成相杂辞",
  "poet": {
    "id": 0,
    "name": "佚名",
    "star": 0
  },
  "star": 2,
  "tags": []
}