{
  "content": "雷氏金徽琴，王君宝重轻千金。三峡流中将得来， \n明窗拂席幽匣开。朱弦宛转盘凤足，骤击数声风雨回。 \n哀笳慢指董家本，姜生得之妙思忖。泛徽胡雁咽萧萧， \n绕指辘轳圆衮衮。吞恨缄情乍轻激，故国关山心历历。 \n潺湲疑是雁鸊鹈，砉騞如闻发鸣镝。流宫变徵渐幽咽， \n别鹤欲飞猿欲绝。秋霜满树叶辞风，寒雏坠地乌啼血。 \n哀弦已罢春恨长，恨长何恨怀我乡。我乡安在长城窟， \n闻君虏奏心飘忽。何时窄袖短貂裘，胭脂山下弯明月。",
  "dynasty": "唐代",
  "id": 21092,
  "name": "小胡笳引（桂府王推官出蜀匠雷氏金徽琴请姜宣弹）",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 1,
  "tags": []
}