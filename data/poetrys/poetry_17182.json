{
  "content": "元侯重寄贞师律，三郡四封今静谧。丹毂常思阙下来， \n紫泥忽自天中出。军装喜气倍趋程，千骑鸣珂入凤城。 \n周王致理称申甫，今日贤臣见明主。拜恩稽首纷无已， \n凝旒前席皇情喜。逢时自是山出云，献可还同石投水。 \n昔岁褒衣梁甫吟，当时已有致君心。专城一鼓妖氛静， \n拥旆十年天泽深。日日披诚奉昌运，王人织路传清问。 \n仙酝尝分玉斝浓，御闲更辍金羁骏。元正前殿朝君臣， \n一人负扆百福新。宫悬彩仗俨然合，瑞气炉烟相与春。 \n万年枝上东风早，珮玉晨趋光景好。涂山已见首诸侯， \n麟阁终当画元老。温室沈沈漏刻移，退朝宾侣每相随。 \n雄词乐职波涛阔，旷度交欢云雾披。自古全才贵文武， \n懦夫只解冠章甫。见公抽匣百炼光，试欲磨铅谅无助。",
  "dynasty": "唐代",
  "id": 17182,
  "name": "奉和张仆射朝天行",
  "poet": {
    "desc": "权德舆，唐代文学家。字载之。天水略阳（今甘肃秦安）人。后徙润州丹徒（今江苏镇江）。德宗时，召为太常博士，改左补阙，迁起居舍人、知制诰，进中书舍人。宪宗时，拜礼部尚书、同中书门下平章事，后徙刑部尚书，复以检校吏部尚书出为山南西道节度使。卒谥文，后人称为权文公。",
    "id": 603,
    "image": "https://raw.githubusercontent.com/hujiaweibujidao/poetry/master/image/image_603.jpg",
    "name": "权德舆",
    "star": 0
  },
  "star": 1,
  "tags": []
}