{
  "content": "紫殿承恩岁，金銮入直年。人归三岛路，日过八花砖。 \n鸳鹭皆回席，皋夔亦慕膻。庆霄舒羽翼，尘世有神仙。 \n虽遇河清圣，惭非岳降贤。皇慈容散拙，公议逼陶甄。 \n江总参文会，陈暄侍狎筵。腐儒亲帝座，太史认星躔。 \n侧弁聆神算，濡毫俟密宣。宫司持玉研，书省擘香笺。 \n唯理心无党，怜才膝屡前。焦劳皆实录，宵旰岂虚传。 \n始议新尧历，将期整舜弦。去梯言必尽，仄席意弥坚。 \n上相思惩恶，中人讵省愆。鹿穷唯牴触，兔急且cg猭. \n本是谋赊死，因之致劫迁。氛霾言下合，日月暗中悬。 \n恭显诚甘罪，韦平亦恃权。畏闻巢幕险，宁寤积薪然。 \n谅直寻钳口，奸纤益比肩。晋谗终不解，鲁瘠竟难痊。 \n只拟诛黄皓，何曾识霸先。嗾獒翻丑正，养虎欲求全。 \n万乘烟尘里，千官剑戟边。斗魁当北坼，地轴向西偏。 \n袁董非徒尔，师昭岂偶然。中原成劫火，东海遂桑田。 \n溅血惭嵇绍，迟行笑褚渊。四夷同效顺，一命敢虚捐。 \n山岳还青耸，穹苍旧碧鲜。独夫长啜泣，多士已忘筌。 \n郁郁空狂叫，微微几病癫。丹梯倚寥廓，终去问青天。",
  "dynasty": "唐代",
  "id": 37051,
  "name": "感事三十四韵（丁卯已后）",
  "poet": {
    "desc": "韩偓（公元842年～公元923年）。中国唐代诗人。乳名冬郎，字致光，号致尧，晚年又号玉山樵人。陕西万年县（今樊川）人。自幼聪明好学，10岁时，曾即席赋诗送其姨夫李商隐，令满座皆惊，李商隐称赞其诗是“雏凤清于老凤声”。龙纪元年(889年)，韩偓中进士，初在河中镇节度使幕府任职，后入朝历任左拾遗、左谏议大夫、度支副使、翰林学士。",
    "id": 130,
    "image": "https://raw.githubusercontent.com/hujiaweibujidao/poetry/master/image/image_130.jpg",
    "name": "韩偓",
    "star": 0
  },
  "star": 1,
  "tags": []
}