{
  "content": "喜游蛟井寺，复见炎州竹。杳霭万丈间，啸风清独速。 \n江南正霜霰，吐秀弄颛顼。似瑞惊坚贞，如魔试金粟。 \n笋非孝子泣，文异湘灵哭。金碧谁与邻，萧森自成族。 \n新闻赤帝种，子落毛人谷。远祖赐鹪鹏，遗芳遍南陆。 \n对烟苏麻丑，夹涧筼筜伏。美誉动丹青，瑰姿艳秦蜀。 \n因缘鹿苑识，想像蛇丘劚。几叶别黄茅，何年依白足。 \n龙树蛰一花，砌瑶扫云屋。色静曼仙花，名高给孤独。 \n青葱太子树，洒落观音目。法雨每沾濡，玉毫时照烛。 \n离居鸾节变，住冷金颜缩。岂念葛陂荣，幸无祖父辱。 \n光摇水精串，影送莲花轴。江鹜日相寻，野鹗时寄宿。 \n幽香入茶灶，静翠直棋局。肯羡垣上蒿，自多篱下菊。 \n从来道生一，况伴龟藏六。栖托讵星回，檀栾已云矗。 \n霞杯传缥叶，羽管吹紫玉。久绝钓竿歌，聊裁竹枝曲。 \n愧生黄金地，千秋为师绿。",
  "dynasty": "唐代",
  "id": 40705,
  "name": "题僧院紫竹",
  "poet": {
    "desc": "陈陶(约公元812—约885年)：字嵩伯，号三教布衣。《全唐诗》卷七百四十五“陈陶”传作“岭南(一云鄱阳，一云剑浦)人”。然而从其《闽川梦归》等诗题，以及称建水(在今福建南平市东南，即闽江上游)一带山水为“家山”(《投赠福建路罗中丞》)来看，当是剑浦(今福建南平)人，而岭南(今广东广西一带)或鄱阳(今江西波阳)只是他的祖籍。早年游学长安，善天文历象，尤工诗。举进士不第，遂恣游名山。唐宣宗大中(847—860年)时，隐居洪州西山(在今江西新建县西)，后不知所终。有诗十卷，已散佚，后人辑有《陈嵩伯诗集》一卷。",
    "id": 93,
    "image": "https://raw.githubusercontent.com/hujiaweibujidao/poetry/master/image/image_93.jpg",
    "name": "陈陶",
    "star": 0
  },
  "star": 4,
  "tags": []
}