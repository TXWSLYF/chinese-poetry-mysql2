{
  "content": "中分春一半，今日半春徂。老惜光阴甚，慵牵兴绪孤。 \n偶成投秘简，聊得泛平湖。郡邑移仙界，山川展画图。 \n旌旗遮屿浦，士女满闉闍.似木吴儿劲，如花越女姝。 \n牛侬惊力直，蚕妾笑睢盱。怪我携章甫，嘲人托鹧鸪。 \n闾阎随地胜，风俗与华殊。跣足沿流妇，丫头避役奴。 \n雕题虽少有，鸡卜尚多巫。乡味尤珍蛤，家神爱事乌。 \n舟船通海峤，田种绕城隅。栉比千艘合，袈裟万顷铺。 \n亥茶阗小市，渔父隔深芦。日脚斜穿浪，云根远曳蒲。 \n凝风花气度，新雨草芽苏。粉坏梅辞萼，红含杏缀珠。 \n薅馀秧渐长，烧后葑犹枯。绿綟高悬柳，青钱密辫榆。 \n驯鸥眠浅濑，惊雉迸平芜。水静王馀见，山空谢豹呼。 \n燕狂捎蛱蝶，螟挂集蒲卢。浅碧鹤新卵，深黄鹅嫩雏。 \n村扉以白板，寺壁耀赪糊。禹庙才离郭，陈庄恰半途。 \n石帆何峭峣，龙瑞本萦纡。穴为探符坼，潭因失箭刳。 \n堤形弯熨斗，峰势踊香炉。幢盖迎三洞，烟霞贮一壶。 \n桃枝蟠复直，桑树亚还扶。鳖解称从事，松堪作大夫。 \n荣光飘殿阁，虚籁合笙竽。庭狎仙翁鹿，池游县令凫。 \n君心除健羡，扣寂入虚无。冈蹋翻星纪，章飞动帝枢。 \n东皇提白日，北斗下玄都。骑吏裙皆紫，科车幰尽朱。 \n地侯鞭社伯，海若跨天吴。雾喷雷公怒，烟扬灶鬼趋。 \n投壶怜玉女，噀饭笑麻姑。果实经千岁，衣裳重六铢。 \n琼杯传素液，金匕进雕胡。掌里承来露，柈中钓得鲈。 \n菌生悲局促，柯烂觉须臾。稊米休言圣，醯鸡益伏愚。 \n鼓鼙催暝色，簪组缚微躯。遂别真徒侣，还来世路衢。 \n题诗叹城郭，挥手谢妻孥。幸有桃源近，全家肯去无。",
  "dynasty": "唐代",
  "id": 21145,
  "name": "春分投简阳明洞天作",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 3,
  "tags": []
}