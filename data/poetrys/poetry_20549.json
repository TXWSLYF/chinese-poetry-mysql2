{
  "content": "君为著作诗，志激词且温。璨然光扬者，皆以义烈闻。 \n千虑竟一失，冰玉不断痕。谬予顽不肖，列在数子间。 \n因君讥史氏，我亦能具陈。羲黄眇云远，载籍无遗文。 \n煌煌二帝道，铺设在典坟。尧心惟舜会，因著为话言。 \n皋夔益稷禹，粗得无间然。缅然千载后，后圣曰孔宣。 \n迥知皇王意，缀书为百篇。是时游夏辈，不敢措舌端。 \n信哉作遗训，职在圣与贤。如何至近古，史氏为闲官。 \n但令识字者，窃弄刀笔权。由心书曲直，不使当世观。 \n贻之千万代，疑言相并传。人人异所见，各各私所遍。 \n以是曰褒贬，不如都无焉。况乃丈夫志，用舍贵当年。 \n顾予有微尚，愿以出处论。出非利吾已，其出贵道全。 \n全道岂虚设，道全当及人。全则富与寿，亏则饥与寒。 \n遂我一身逸，不如万物安。解悬不泽手，拯溺无折旋。 \n神哉伊尹心，可以冠古先。其次有独善，善己不善民。 \n天地为一物，死生为一源。合杂分万变，忽若风中尘。 \n抗哉巢由志，尧舜不可迁。舍此二者外，安用名为宾。 \n持谢著书郎，愚不愿有云。",
  "dynasty": "唐代",
  "id": 20549,
  "name": "和乐天赠樊著作",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 1,
  "tags": []
}