{
  "content": "村落事妖神，林木大如村。事来三十载，巫觋传子孙。 \n村中四时祭，杀尽鸡与豚。主人不堪命，积燎曾欲燔。 \n旋风天地转，急雨江河翻。采薪持斧者，弃斧纵横奔。 \n山深多掩映，仅免鲸鲵吞。主人集邻里，各各持酒樽。 \n庙中再三拜，愿得禾稼存。去年大巫死，小觋又妖言。 \n邑中神明宰，有意效西门。焚除计未决，伺者迭乘轩。 \n庙深荆棘厚，但见狐兔蹲。巫言小神变，可验牛马蕃。 \n邑吏齐进说，幸勿祸乡原。逾年计不定，县听良亦烦。 \n涉夏祭时至，因令修四垣。忧虞神愤恨，玉帛意弥敦。 \n我来神庙下，箫鼓正喧喧。因言遣妖术，灭绝由本根。 \n主人中罢舞，许我重叠论。蜉蝣生湿处，鸱鸮集黄昏。 \n主人邪心起，气焰日夜繁。狐狸得蹊径，潜穴主人园。 \n腥臊袭左右，然后托丘樊。岁深树成就，曲直可轮辕。 \n幽妖尽依倚，万怪之所屯。主人一心好，四面无篱藩。 \n命樵执斤斧，怪木宁遽髡。主人且倾听，再为谕清浑。 \n阿胶在末派，罔象游上源。灵药逡巡尽，黑波朝夕喷。 \n神龙厌流浊，先伐鼍与鼋。鼋鼍在龙穴，妖气常郁温。 \n主人恶淫祀，先去邪与惛。惛邪中人意，蛊祸蚀精魂。 \n德胜妖不作，势强威亦尊。计穷然后赛，后赛复何恩。",
  "dynasty": "唐代",
  "id": 20541,
  "name": "赛神",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 4,
  "tags": []
}