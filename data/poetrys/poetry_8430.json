{
  "content": "吾爱王子晋，得道伊洛滨。金骨既不毁，玉颜长自春。 \n可怜浮丘公，猗靡与情亲。举首白日间，分明谢时人。 \n二仙去已远，梦想空殷勤。 \n可叹东篱菊，茎疏叶且微。虽言异兰蕙，亦自有芳菲。 \n未泛盈樽酒，徒沾清露辉。当荣君不采，飘落欲何依。 \n昔余闻姮娥，窃药驻云发。不自娇玉颜，方希炼金骨。 \n飞去身莫返，含笑坐明月。紫宫夸蛾眉，随手会凋歇。 \n宋玉事楚王，立身本高洁。巫山赋彩云，郢路歌白雪。 \n举国莫能和，巴人皆卷舌。一感登徒言，恩情遂中绝。",
  "dynasty": "唐代",
  "id": 8430,
  "name": "感遇四首",
  "poet": {
    "desc": "李白（701年－762年），字太白，号青莲居士，唐朝浪漫主义诗人，被后人誉为“诗仙”。祖籍陇西成纪(待考)，出生于西域碎叶城，4岁再随父迁至剑南道绵州。李白存世诗文千余篇，有《李太白集》传世。762年病逝，享年61岁。其墓在今安徽当涂，四川江油、湖北安陆有纪念馆。",
    "id": 247,
    "image": "https://raw.githubusercontent.com/hujiaweibujidao/poetry/master/image/image_247.jpg",
    "name": "李白",
    "star": 0
  },
  "star": 4,
  "tags": []
}