{
  "content": "往往虽相见，飘飘愧此身。不关轻绂冕，俱是避风尘。 \n一别星桥夜，三移斗柄春。败亡非赤壁，奔走为黄巾。 \n子去何潇洒，余藏异隐沦。书成无过雁，衣故有悬鹑。 \n恐惧行装数，伶俜卧疾频。晓莺工迸泪，秋月解伤神。 \n会面嗟黧黑，含凄话苦辛。接舆还入楚，王粲不归秦。 \n锦里残丹灶，花溪得钓纶。消中只自惜，晚起索谁亲。 \n伏柱闻周史，乘槎有汉臣。鸳鸿不易狎，龙虎未宜驯。 \n客则挂冠至，交非倾盖新。由来意气合，直取性情真。 \n浪迹同生死，无心耻贱贫。偶然存蔗芋，幸各对松筠。 \n粗饭依他日，穷愁怪此辰。女长裁褐稳，男大卷书匀。 \n漰口江如练，蚕崖雪似银。名园当翠巘，野棹没青蘋. \n屡喜王侯宅，时邀江海人。追随不觉晚，款曲动弥旬。 \n但使芝兰秀，何烦栋宇邻。山阳无俗物，郑驿正留宾。 \n出入并鞍马，光辉参席珍。重游先主庙，更历少城闉。 \n石镜通幽魄，琴台隐绛唇。送终惟粪土，结爱独荆榛。 \n置酒高林下，观棋积水滨。区区甘累趼，稍稍息劳筋。 \n网聚粘圆鲫，丝繁煮细莼。长歌敲柳瘿，小睡凭藤轮。 \n农月须知课，田家敢忘勤。浮生难去食，良会惜清晨。 \n列国兵戈暗，今王德教淳。要闻除猰貐，休作画麒麟。 \n洗眼看轻薄，虚怀任屈伸。莫令胶漆地，万古重雷陈。",
  "dynasty": "唐代",
  "id": 11152,
  "name": "赠王二十四侍御契四十韵（王契，字佐卿，京兆人）",
  "poet": {
    "desc": "杜甫（712－770），字子美，自号少陵野老，世称“杜工部”、“杜少陵”等，汉族，河南府巩县（今河南省巩义市）人，唐代伟大的现实主义诗人，杜甫被世人尊为“诗圣”，其诗被称为“诗史”。杜甫与李白合称“李杜”，为了跟另外两位诗人李商隐与杜牧即“小李杜”区别开来，杜甫与李白又合称“大李杜”。他忧国忧民，人格高尚，他的约1400余首诗被保留了下来，诗艺精湛，在中国古典诗歌中备受推崇，影响深远。759-766年间曾居成都，后世有杜甫草堂纪念。",
    "id": 474,
    "image": "https://raw.githubusercontent.com/hujiaweibujidao/poetry/master/image/image_474.jpg",
    "name": "杜甫",
    "star": 0
  },
  "star": 4,
  "tags": []
}