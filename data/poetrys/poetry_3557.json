{
  "content": "君不见封狐雄虺自成群，凭深负固结妖氛。 \n玉玺分兵征恶少，金坛授律动将军。将军拥麾宣庙略， \n战士横戈静夷落。长驱一息背铜梁，直指三危登剑阁。 \n阁道岧峣起戍楼，剑门遥裔俯灵丘。邛关九折无平路， \n江水双源有急流。征役无期返，他乡岁华晚。 \n杳杳丘陵出，苍苍林薄远。途危紫盖峰，路涩青泥坂。 \n去去指哀牢，行行入不毛。绝壁千里险，连山四望高。 \n中外分区宇，夷夏殊风土。交阯枕南荒，昆弥临北户。 \n川原饶毒雾，谿谷多霪雨。行潦四时流，崩查千岁古。 \n漂梗飞蓬不暂安，扪萝引葛陟危峦。昔时闻道从军乐， \n今日方知行路难。沧江绿水东流驶，炎州丹徼南中地。 \n南中南斗映星河，秦关秦塞阻烟波。三春边地风光少， \n五月泸川瘴疠多。朝驱疲斥候，夕息倦樵歌。 \n向月弯繁弱，连星转太阿。重义轻生怀一顾， \n东伐西征凡几度。夜夜朝朝斑鬓新，年年岁岁戎衣故。 \n灞城隅，滇池水，天涯望转积，地际行无已。 \n徒觉炎凉节物非，不知关山千万里。弃置勿重陈， \n重陈多苦辛。且悦清笳梅柳曲，讵忆芳园桃李人。 \n绛节红旗分日羽，丹心白刃酬明主。但令一被君王知， \n谁惮三边征战苦。行路难，岐路几千端。 \n无复归云凭短翰，空馀望日想长安。",
  "dynasty": "唐代",
  "id": 3557,
  "name": "军中行路难（与骆宾王同作）",
  "poet": {
    "desc": "辛常伯，骆宾王同时人，诗一首。",
    "id": 3117,
    "name": "辛常伯",
    "star": 0
  },
  "star": 1,
  "tags": []
}