{
  "content": "主人且勿喧，\n贱子歌一言。\n仆本寒乡士，\n出身蒙汉恩。\n始随张校尉，\n召募到河源。\n后逐李轻车，\n追虏出塞垣。\n密途亘万里，\n宁岁犹七奔。\n肌力尽鞍甲，\n心思历凉温。\n将军既下世，\n部曲亦罕存。\n时事一朝异，\n孤绩谁复论。\n少壮辞家去，\n穷老还入门。\n腰镰刈葵藿，\n倚杖牧鸡豚。\n昔如鞲上鹰，\n今似槛中猿。\n徒结千载恨，\n空负百年怨。\n弃席思君幄，\n疲马恋君轩。\n愿垂晋主惠，\n不愧田子魂。",
  "dynasty": "南北朝",
  "id": 48089,
  "name": "代东武吟",
  "poet": {
    "desc": "鲍照（约415年～466年）南朝宋文学家，与颜延之、谢灵运合称“元嘉三大家”。字明远，汉族，祖籍东海（治所在今山东郯城西南，辖区包括今江苏涟水，久居建康（今南京）。家世贫贱，临海王刘子顼镇荆州时，任前军参军。刘子顼作乱，照为乱兵所杀。他长于乐府诗，其七言诗对唐代诗歌的发展起了很重要的作用。有《鲍参军集》。",
    "id": 732,
    "image": "https://raw.githubusercontent.com/hujiaweibujidao/poetry/master/image/image_732.jpg",
    "name": "鲍照",
    "star": 0
  },
  "star": 2,
  "tags": []
}