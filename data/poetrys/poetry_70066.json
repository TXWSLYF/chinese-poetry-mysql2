{
  "content": "忆旧\n怨东风不到小窗纱，枉辜负荏苒韶华。泪痕湮透香罗帕，凭阑干望夕阳西下。恼人情愁闻杜宇，凝眸处数归鸦。\n唤丫鬟休买小桃花，一任教云鬓堆鸦。眉儿淡了不堪画，愁和闷将人禁加。咫尺间那人在家，浑一似阻天涯。\n记前日席上泛流霞，正遇着宿世冤家。自从见了心牵挂，心儿里撇他不下。梦儿里常常见他，说不的半星儿话。\n忆刘郎当日到仙苑，使自家心绪悬悬。眼儿里见了心儿里恋，口儿里不敢胡言。朝夕里只得告天，何时得再团圆？",
  "dynasty": "元代",
  "id": 70066,
  "name": "【双调】风入松_忆旧怨东风",
  "poet": {
    "desc": "赵天锡，孙楷第考其中禹珪，又名祐，字天锡。",
    "id": 1960,
    "name": "赵天锡",
    "star": 0
  },
  "star": 1,
  "tags": []
}