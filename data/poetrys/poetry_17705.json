{
  "content": "忆昔初及第，各以少年称。君颐始生须，我齿清如冰。 \n尔时心气壮，百事谓己能。一别讵几何，忽如隔晨兴。 \n我齿豁可鄙，君颜老可憎。相逢风尘中，相视迭嗟矜。 \n幸同学省官，末路再得朋。东司绝教授，游宴以为恒。 \n秋渔荫密树，夜博然明灯。雪径抵樵叟，风廊折谈僧。 \n陆浑桃花间，有汤沸如烝.三月崧少步，踯躅红千层。 \n洲沙厌晚坐，岭壁穷晨升。沈冥不计日，为乐不可胜。 \n迁满一已异，乖离坐难凭。行行事结束，人马何蹻腾。 \n感激生胆勇，从军岂尝曾。洸洸司徒公，天子爪与肱。 \n提师十万馀，四海钦风棱。河北兵未进，蔡州帅新薨。 \n曷不请扫除，活彼黎与烝.鄙夫诚怯弱，受恩愧徒弘。 \n犹思脱儒冠，弃死取先登。又欲面言事，上书求诏征。 \n侵官固非是，妄作谴可惩。惟当待责免，耕劚归沟塍。 \n今君得所附，势若脱鞲鹰。檄笔无与让，幕谋识其膺。 \n收绩开史牒，翰飞逐溟鹏。男儿贵立事，流景不可乘。 \n岁老阴沴作，云颓雪翻崩。别袖拂洛水，征车转崤陵。 \n勤勤酒不进，勉勉恨已仍。送君出门归，愁肠若牵绳。 \n默坐念语笑，痴如遇寒蝇。策马谁可适，晤言谁为应。 \n席尘惜不扫，残尊对空凝。信知后会时，日月屡环縆. \n生期理行役，欢绪绝难承。寄书惟在频，无吝简与缯。",
  "dynasty": "唐代",
  "id": 17705,
  "name": "送侯参谋赴河中幕（侯继时从王谔辟）",
  "poet": {
    "desc": "韩愈（768～824）字退之，唐代文学家、哲学家、思想家，河阳（今河南省焦作孟州市）人，汉族。祖籍河北昌黎，世称韩昌黎。晚年任吏部侍郎，又称韩吏部。谥号“文”，又称韩文公。他与柳宗元同为唐代古文运动的倡导者，主张学习先秦两汉的散文语言，破骈为散，扩大文言文的表达功能。宋代苏轼称他“文起八代之衰”，明人推他为唐宋八大家之首，与柳宗元并称“韩柳”，有“文章巨公”和“百代文宗”之名，作品都收在《昌黎先生集》里。韩愈在思想上是中国“道统”观念的确立者，是尊儒反佛的里程碑式人物。",
    "id": 682,
    "image": "https://raw.githubusercontent.com/hujiaweibujidao/poetry/master/image/image_682.jpg",
    "name": "韩愈",
    "star": 0
  },
  "star": 1,
  "tags": []
}