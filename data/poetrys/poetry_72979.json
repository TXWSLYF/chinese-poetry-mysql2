{
  "content": "妾家邓侯国，肯愧邯郸姝。\n世本富缯绮，娇爱比明珠。\n十五学组紃，未尝开户枢。\n十六失所适，姓名倾里闾。\n十七善歌舞，使君邀宴娱。\n自兹著乐府，不得同罗敷。\n凉温忽荏苒，屡接朝大夫。\n相欢不及情，何异逢路衢。\n昨日一见郎，目色曾不渝。\n结爱从此笃，暂隔犹恐疏。\n如何遂从宦，去涉千里途。\n郎跨青骢马，妾乘白雪驹。\n送郎郎未速，别妾妾仍孤。\n不如水中鳞，双双依绿蒲。\n不如云间鹄，两两下平湖。\n鱼鸟尚有托，妾今谁与俱。\n去去约春华，终朝怨日赊。\n一心思杏子，便拟见梅花。\n梅花几时吐，频掐栏竿数。\n东风若见郎，重为歌金缕。",
  "dynasty": "宋代",
  "id": 72979,
  "name": "一日曲",
  "poet": {
    "desc": "梅尧臣（1002～1060）字圣俞，世称宛陵先生，北宋著名现实主义诗人。汉族，宣州宣城（今属安徽）人。宣城古称宛陵，世称宛陵先生。初试不第，以荫补河南主簿。50岁后，于皇祐三年（1051）始得宋仁宗召试，赐同进士出身，为太常博士。以欧阳修荐，为国子监直讲，累迁尚书都官员外郎，故世称“梅直讲”、“梅都官”。曾参与编撰《新唐书》，并为《孙子兵法》作注，所注为孙子十家著（或十一家著）之一。有《宛陵先生集》60卷，有《四部丛刊》影明刊本等。词存二首。",
    "id": 131,
    "image": "https://raw.githubusercontent.com/hujiaweibujidao/poetry/master/image/image_131.jpg",
    "name": "梅尧臣",
    "star": 0
  },
  "star": 1,
  "tags": []
}