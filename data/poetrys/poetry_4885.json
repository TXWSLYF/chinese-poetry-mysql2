{
  "content": "秦王登碣石，周后袭昆仑。何必在遐远，方称万宇尊。 \n我皇顺时豫，星驾动轩辕。雄戟交驰道，清笳度国门。 \n回舆长乐观，校猎上林园。行漏移三象，连营总八屯。 \n旌摇鹦鹉谷，骑转凤凰原。绝壁苍苔古，灵泉碧溜温。 \n参差开水殿，窈窕敞岩轩。丰邑模犹在，骊宫迹尚存。 \n烟松衔翠幄，雪径绕花源。侍从推玄草，文章召虎贲。 \n深仁浃夷夏，洪造溢乾坤。谬忝王枚列，多惭雨露恩。",
  "dynasty": "唐代",
  "id": 4885,
  "name": "奉和幸新丰温泉宫应制",
  "poet": {
    "desc": "武平一，名甄，以字行，武则天族孙，颍川郡王载德子。博学，通《春秋》。后在时，畏祸不与事，隐嵩山，修浮屠法，屡诏不应。中宗复位，平一居母丧，迫召为起居舍人，乞终制，不许。景龙二年，兼修文馆直学士，迁考功员外郎。虽预宴游，尝因诗规戒。明皇初，贬苏州参军。徙金坛令。既谪，名亦不衰。开元末卒。诗一卷。",
    "id": 2208,
    "image": "https://raw.githubusercontent.com/hujiaweibujidao/poetry/master/image/image_2208.jpg",
    "name": "武平一",
    "star": 0
  },
  "star": 1,
  "tags": []
}