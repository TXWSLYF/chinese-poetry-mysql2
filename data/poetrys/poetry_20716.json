{
  "content": "鸥鹭元相得，杯觞每共传。芳游春烂熳，晴望月团圆。 \n调笑风流剧，论文属对全。赏花珠并缀，看雪璧常连。 \n竹寺荒唯好，松斋小更怜。潜投孟公辖，狂乞莫愁钱。 \n尘土抛书卷，枪筹弄酒权。令夸齐箭道，力斗抹弓弦。 \n但喜添樽满，谁忧乏桂然。渐轻身外役，浑证饮中禅。 \n及我辞云陛，逢君仕圃田。音徽千里断，魂梦两情偏。 \n足听猿啼雨，深藏马腹鞭。官醪半清浊，夷馔杂腥膻。 \n顾影无依倚，甘心守静专。那知暮江上，俱会落英前。 \n款曲生平在，悲凉岁序迁。鹤方同北渚，鸿又过南天。 \n丽句惭虚掷，沉机懒强牵。粗酬珍重意，工拙定相悬。",
  "dynasty": "唐代",
  "id": 20716,
  "name": "酬窦校书二十韵（次本韵）",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 1,
  "tags": []
}