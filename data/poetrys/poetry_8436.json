{
  "content": "共公赫怒，天维中摧。鲲鲸喷荡，扬涛起雷。鱼龙陷人， \n成此祸胎。火焚昆山，玉石相硾。仰希霖雨，洒宝炎煨。 \n箭发石开，戈挥日回。邹衍恸哭，燕霜飒来，微诚不感。 \n犹絷夏台。苍鹰搏攫，丹棘崔嵬。豪圣凋枯，王风伤哀。 \n斯文未丧，东岳岂颓。穆逃楚难，邹脱吴灾。见机苦迟， \n二公所咍。骥不骤进，麟何来哉。星离一门，草掷二孩。 \n万愤结习，忧从中催。金瑟玉壶，尽为愁媒。举酒太息， \n泣血盈杯。台星再朗，天网重恢。屈法申恩，弃瑕取材。 \n冶长非罪，尼父无猜。覆盆倘举，应照寒灰。",
  "dynasty": "唐代",
  "id": 8436,
  "name": "上崔相百忧章（时在浔阳狱）",
  "poet": {
    "desc": "李白（701年－762年），字太白，号青莲居士，唐朝浪漫主义诗人，被后人誉为“诗仙”。祖籍陇西成纪(待考)，出生于西域碎叶城，4岁再随父迁至剑南道绵州。李白存世诗文千余篇，有《李太白集》传世。762年病逝，享年61岁。其墓在今安徽当涂，四川江油、湖北安陆有纪念馆。",
    "id": 247,
    "image": "https://raw.githubusercontent.com/hujiaweibujidao/poetry/master/image/image_247.jpg",
    "name": "李白",
    "star": 0
  },
  "star": 2,
  "tags": []
}