{
  "content": "乌者种有二，名同性不同。觜小者慈孝，觜大者贪庸。 \n觜大命又长，生来十馀冬。物老颜色变，头毛白茸茸。 \n飞来庭树上，初但惊儿童。老巫生奸计，与乌意潜通。 \n云此非凡鸟，遥见起敬恭。千岁乃一出，喜贺主人翁。 \n祥瑞来白日，神圣占知风。阴作北斗使，能为人吉凶。 \n此乌所止家，家产日夜丰。上以致寿考，下可宜田农。 \n主人富家子，身老心童蒙。随巫拜复祝，妇姑亦相从。 \n杀鸡荐其肉，敬若禋六宗。乌喜张大觜，飞接在虚空。 \n乌既饱膻腥，巫亦飨甘浓。乌巫互相利，不复两西东。 \n日日营巢窟，稍稍近房栊。虽生八九子，谁辨其雌雄。 \n群雏又成长，众觜逞残凶。探巢吞燕卵，入蔟啄蚕虫。 \n岂无乘秋隼，羁绊委高墉。但食乌残肉，无施搏击功。 \n亦有能言鹦，翅碧觜距红。暂曾说乌罪，囚闭在深笼。 \n青青窗前柳，郁郁井上桐。贪乌占栖息，慈乌独不容。 \n慈乌尔奚为，来往何憧憧。晓去先晨鼓，暮归后昏钟。 \n辛苦尘土间，飞啄禾黍丛。得食将哺母，饥肠不自充。 \n主人憎慈乌，命子削弹弓。弦续会稽竹，丸铸荆山铜。 \n慈乌求母食，飞下尔庭中。数粒未入口，一丸已中胸。 \n仰天号一声，似欲诉苍穹。反哺日未足，非是惜微躬。 \n谁能持此冤，一为问化工。胡然大觜乌，竟得天年终。",
  "dynasty": "唐代",
  "id": 21244,
  "name": "和答诗十首。和大觜乌",
  "poet": {
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。",
    "id": 665,
    "image": "https://raw.githubusercontent.com/hujiaweibujidao/poetry/master/image/image_665.jpg",
    "name": "白居易",
    "star": 0
  },
  "star": 1,
  "tags": []
}