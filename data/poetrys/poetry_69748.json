{
  "content": "山林钟鼎未谋身，不觉生秋鬓。汉水秦关古今恨，谩劳神，何须斗大黄金印。渔樵近邻，田园随分，甘作武陵人。\n东邻西舍酒频沽，拄杖穿花去。长笑功名草头路，且狂疏，醉如刘阮犹迟暮。鸡翁问余，鹿门深处，真作野人居。\n宴席\n桃花扇底楚天秋，恰恰莺声溜。络臂珍珠翠罗袖，捧金瓯，纤纤十指春葱瘦。移花旁酒，张灯如昼，重酌史风流。\n指甲\n桃腮轻托玉纤微，有恨弹珠旧。曾整金钗动春意，数归期，等闲掐损阑干翠。拈花露湿，剖橙香腻，宜捧紫霞杯。\n春情\n深沉院落牡丹残，懒揭珠帘看，青杏园林管弦散。翠阴间，数声黄鸟伤春叹。离怀未安，相思不惯，独传小阑干。",
  "dynasty": "元代",
  "id": 69748,
  "name": "【越调】小桃红_山林钟鼎未",
  "poet": {
    "desc": "任昱，字则明，四明（今浙江宁波市）人。与张可久、曹明善为同时代人，少时好狎游，一生不仕。所作散曲小令在歌妓中传唱广泛。其作品《闲居》有“结庐移石动云根，不受红尘”、《隐居》有“不顺俗，不妄图，清高风度”等句，知其为足迹往来于苏、杭的一位“布衣”。",
    "id": 2352,
    "name": "任昱",
    "star": 0
  },
  "star": 1,
  "tags": []
}