{
  "content": "伯英草圣称绝伦，后来学者无其人。白眉年少未弱冠， \n落纸纷纷运纤腕。初闻之子十岁馀，当时时辈皆不如。 \n犹轻昔日墨池学，未许前贤团扇书。艳彩芳姿相点缀， \n水映荷花风转蕙。三春并向指下生，万象争分笔端势。 \n有时当暑如清秋，满堂风雨寒飕飕。乍疑崩崖瀑水落， \n又见古木饥鼯愁。变化纵横出新意，眼看一字千金贵。 \n忆昔谢安问献之，时人虽见那得知。",
  "dynasty": "唐代",
  "id": 17185,
  "name": "马秀才草书歌（大理马正之二）",
  "poet": {
    "desc": "权德舆，唐代文学家。字载之。天水略阳（今甘肃秦安）人。后徙润州丹徒（今江苏镇江）。德宗时，召为太常博士，改左补阙，迁起居舍人、知制诰，进中书舍人。宪宗时，拜礼部尚书、同中书门下平章事，后徙刑部尚书，复以检校吏部尚书出为山南西道节度使。卒谥文，后人称为权文公。",
    "id": 603,
    "image": "https://raw.githubusercontent.com/hujiaweibujidao/poetry/master/image/image_603.jpg",
    "name": "权德舆",
    "star": 0
  },
  "star": 1,
  "tags": []
}