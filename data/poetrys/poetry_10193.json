{
  "content": "昔余涉漳水，驱车行邺西。遥见林虑山，苍苍戛天倪。 \n邂逅逢尔曹，说君彼岩栖。萝径垂野蔓，石房倚云梯。 \n秋韭何青青，药苗数百畦。栗林隘谷口，栝树森回谿. \n耕耘有山田，纺绩有山妻。人生苟如此，何必组与珪。 \n谁谓远相访，曩情殊不迷。檐前举醇醪，灶下烹只鸡。 \n朔风忽振荡，昨夜寒螀啼。游子益思归，罢琴伤解携。 \n出门尽原野，白日黯已低。始惊道路难，终念言笑暌。 \n因声谢岑壑，岁暮一攀跻。",
  "dynasty": "唐代",
  "id": 10193,
  "name": "宋中遇林虑杨十七山人，因而有别",
  "poet": {
    "desc": "高适是我国唐代著名的边塞诗人，世称“高常侍”。 作品收录于《高常侍集》。高适与岑参并称“高岑”，其诗作笔力雄健，气势奔放，洋溢着盛唐时期所特有的奋发进取、蓬勃向上的时代精神。",
    "id": 227,
    "image": "https://raw.githubusercontent.com/hujiaweibujidao/poetry/master/image/image_227.jpg",
    "name": "高适",
    "star": 0
  },
  "star": 1,
  "tags": []
}