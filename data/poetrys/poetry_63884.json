{
  "content": "看做官来，只似儿时，掷选官图。如琼崖儋岸，浑么便去，翰林给舍，喝采曾除。都一掷间，许多般样，输了还赢赢了输。回头看，这浮云富贵，到底花虚。 \n吾生谁毁谁誉。任荆棘丛丛满仕途。叹塞翁失马，祸也福也，蕉间得鹿，真欤梦欤。何怨何尤，自歌自笑，天要吾侪更读书。归去也，向竹松深处，结个茅庐。",
  "dynasty": "宋代",
  "id": 63884,
  "name": "沁园春（归田作）",
  "poet": {
    "id": 0,
    "name": "赵必{王象}",
    "star": 0
  },
  "star": 1,
  "tags": []
}