{
  "content": "大尧登宝位，麟凤焕宸居。海曲沾恩泽，还生比目鱼。 \n生值揖逊历，长歌东南春。钓鳌年三十，未见天子巡。 \n轩辕承化日，群凤戏池台。大朴衰丧后，仲尼生不来。 \n大道归孟门，萧兰日争长。想得巢居时，碧江应无浪。 \n矻矻蓬舍下，慕君麒麟阁。笑杀王子乔，寥天乘白鹤。 \n杳杳巫峡云，悠悠汉江水。愁杀几少年，春风相忆地。 \n吴洲采芳客，桂棹木兰船。日晚欲有寄，裴回春风前。 \n仙家风景晏，浮世年华速。邂逅汉武时，蟠桃海东熟。 \n南国珊瑚树，好裁天马鞭。鱼龙不解语，海曲空蝉娟。 \n周穆恣游幸，横天驱八龙。宁知泰山下，日日望登封。 \n秦国饶罗网，中原绝麟凤。万乘巡海回，鲍鱼空相送。 \n秦家无庙略，遮虏续长城。万姓陇头死，中原荆棘生。 \n秦作东海桥，中州鬼辛苦。纵得跨蓬莱，群仙亦飞去。 \n隋炀弃中国，龙舟巡海涯。春风广陵苑，不见秦宫花。 \n范子相句践，灭吴成大勋。虽然五湖去，终愧磻溪云。 \n麟凤识翔蛰，圣贤明卷舒。哀哉嵇叔夜，智不及鶢鶋。 \n战地三尺骨，将军一身贵。自古若吊冤，落花少于泪。 \n楚国千里旱，土龙日已多。九谷竟枯死，好云闲嵯峨。 \n汉家三殿色，恩泽若飘风。今日黄金屋，明朝长信宫。 \n南园杏花发，北渚梅花落。吴女妒西施，容华日消铄。 \n山鸡理毛羽，自言胜乌鸢。一朝逢鸑鷟，羞死南海边。 \n秦家卷衣贵，本是倡家子。金殿一承恩，貂蝉满乡里。 \n魏宫薛家女，秀色倾三殿。武帝鼎湖归，一身似秋扇。 \n婵娟越机里，织得双栖凤。慰此殊世花，金梭忽停弄。 \n学古三十载，犹依白云居。每览班超传，令人慵读书。 \n雄剑久濩落，夜吟秋风起。不是懒为龙，此非延平水。 \n朝为杨柳色，暮作芙蓉好。春风若有情，江山相逐老。 \n景龙临太极，五凤当庭舞。谁信壁间梭，升天作云雨。 \n曾梦诸侯笑，康囚议脱枷。千根池底藕，一朵火中花。",
  "dynasty": "唐代",
  "id": 40767,
  "name": "续古二十九首",
  "poet": {
    "desc": "陈陶(约公元812—约885年)：字嵩伯，号三教布衣。《全唐诗》卷七百四十五“陈陶”传作“岭南(一云鄱阳，一云剑浦)人”。然而从其《闽川梦归》等诗题，以及称建水(在今福建南平市东南，即闽江上游)一带山水为“家山”(《投赠福建路罗中丞》)来看，当是剑浦(今福建南平)人，而岭南(今广东广西一带)或鄱阳(今江西波阳)只是他的祖籍。早年游学长安，善天文历象，尤工诗。举进士不第，遂恣游名山。唐宣宗大中(847—860年)时，隐居洪州西山(在今江西新建县西)，后不知所终。有诗十卷，已散佚，后人辑有《陈嵩伯诗集》一卷。",
    "id": 93,
    "image": "https://raw.githubusercontent.com/hujiaweibujidao/poetry/master/image/image_93.jpg",
    "name": "陈陶",
    "star": 0
  },
  "star": 1,
  "tags": []
}