{
  "content": "深闺闲锁难成梦，那得同衾共绣床。 \n一自与郎江上别，霜天更自觉宵长。 \n愁听黄莺唤友声，空闺曙色梦初成。 \n窗间总有花笺纸，难寄妾心字字明。 \n寂静璇闺度岁年，并头莲叶又如钱。 \n愁人独处那堪此，安得君来独枕眠。 \n卧病匡床香屡添，夜深犹有一丝烟。 \n怀君无计能成梦，更恨砧声到枕边。",
  "dynasty": "唐代",
  "id": 46126,
  "name": "凤凰台怪和歌四首",
  "poet": {
    "id": 0,
    "name": "佚名",
    "star": 0
  },
  "star": 1,
  "tags": []
}