{
  "content": "房杜王魏之子孙，虽及百代为清门。骏骨凤毛真可贵， \n冈头泽底促足论。去年江上识君面，爱君风貌情已敦。 \n与君言语见君性，灵府坦荡消尘烦。自兹心洽迹亦洽， \n居常并榻游并轩。柳阴覆岸郑监水，李花压树韦公园。 \n每出新诗共联缀，闲因醉舞相牵援。时寻沙尾枫林夕， \n夜摘兰丛衣露繁。今君别我欲何去，自言远结迢迢婚。 \n简书五府已再至，波涛万里酬一言。为君再拜赠君语， \n愿君静听君勿喧。君名师范欲何范，君之烈祖遗范存。 \n永宁昔在抡鉴表，沙汰沉浊澄浚源。君今取友由取士， \n得不别白清与浑。昔公事主尽忠谠，虽及死谏誓不谖。 \n今君佐藩如佐主，得不陈露酬所恩。昔公为善日不足， \n假寐待旦朝至尊。今君三十朝未与，得不寸晷倍玙璠. \n昔公令子尚贵主，公执舅礼妇执笲.返拜之仪自此绝， \n关雎之化皎不昏。君今远娉奉明祀，得不齐励亲蘋蘩。 \n斯言皆为书佩带，然后别袂乃可扪。别袂可扪不可解， \n解袂开帆凄别魂。魂摇江树鸟飞没，帆挂樯竿鸟尾翻。 \n翻风驾浪拍何处，直指杭州由上元。上元萧寺基址在， \n杭州潮水霜雪屯。潮户迎潮击潮鼓，潮平潮退有潮痕。 \n得得为题罗刹石，古来非独伍员冤。",
  "dynasty": "唐代",
  "id": 21093,
  "name": "去杭州（送王师范）",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 1,
  "tags": []
}