{
  "content": "倚凌空飞观，展营丘卧轴恍移时。渐微云点缀，参横斗转，野阔天垂。草树萦回岛屿，杳霭数峰低。共此一尊月，顾影为谁。 \n俯仰乾坤今古，正嫩凉生处，浓露初霏。据胡床残夜，唯我与公知。念老去、风流未减，见向来、人物几兴衰。身长健，何妨游戏，莫问栖迟。",
  "dynasty": "宋代",
  "id": 53517,
  "name": "八声甘州（陪筠翁小酌横山阁）",
  "poet": {
    "desc": "元干出身书香门第。其父名动，进士出身，官至龙图阁直学士，能诗。张元干受其家风影响，从小聪明好学，永泰的寒光阁、水月亭是他幼年生活和读书处。十四五岁随父亲至河北官廨（在临漳县）已能写诗，常与父亲及父亲的客人唱和，人称之“敏悟”。",
    "id": 120,
    "image": "https://raw.githubusercontent.com/hujiaweibujidao/poetry/master/image/image_120.jpg",
    "name": "张元干",
    "star": 0
  },
  "star": 1,
  "tags": []
}