{
  "content": "昔岁惊杨柳，高楼悲独守。今年芳树枝，孤栖怨别离。 \n珠帘昼不卷，罗幔晓长垂。苦调琴先觉，愁容镜独知。 \n频来雁度无消息，罢去鸳文何用织。夜还罗帐空有情， \n春著裙腰自无力。青轩桃李落纷纷，紫庭兰蕙日氛氲。 \n已能憔悴今如此，更复含情一待君。",
  "dynasty": "唐代",
  "id": 1817,
  "name": "杂曲歌辞。古离别",
  "poet": {
    "desc": "〔约公元六九O年前后在世〕字不详，幽州人。生卒年均不详，约唐武后天授初前后在世。工诗文，初见陈子昂感遇诗，惊其必为天下文宗。武后临朝，敕吏部糊名考选人判，所求才俊，适与刘宪、司马锽、梁载言相次入第二等。官至雍州司功参军。适著有文集二十卷，《旧唐书经籍志》传于世。",
    "id": 1612,
    "name": "王適",
    "star": 0
  },
  "star": 1,
  "tags": []
}