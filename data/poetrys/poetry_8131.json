{
  "content": "秦地见碧草，楚谣对清樽。把酒尔何思，鹧鸪啼南园。 \n余欲罗浮隐，犹怀明主恩。踌躇紫宫恋，孤负沧洲言。 \n终然无心云，海上同飞翻。相期乃不浅，幽桂有芳根。 \n尔家何在潇湘川， 青莎白石长沙边。昨梦江花照江日， \n几枝正发东窗前。觉来欲往心悠然，魂随越鸟飞南天。 \n秦云连山海相接，桂水横烟不可涉。送君此去令人愁， \n风帆茫茫隔河洲。春潭琼草绿可折，西寄长安明月楼。",
  "dynasty": "唐代",
  "id": 8131,
  "name": "同王昌龄送族弟襄归桂阳二首",
  "poet": {
    "desc": "李白（701年－762年），字太白，号青莲居士，唐朝浪漫主义诗人，被后人誉为“诗仙”。祖籍陇西成纪(待考)，出生于西域碎叶城，4岁再随父迁至剑南道绵州。李白存世诗文千余篇，有《李太白集》传世。762年病逝，享年61岁。其墓在今安徽当涂，四川江油、湖北安陆有纪念馆。",
    "id": 247,
    "image": "https://raw.githubusercontent.com/hujiaweibujidao/poetry/master/image/image_247.jpg",
    "name": "李白",
    "star": 0
  },
  "star": 3,
  "tags": []
}