{
  "content": "形影更谁亲，应怀漆道人。片言酬凿齿，半偈伏姚秦。 \n榛莽池经烧，蒿莱寺过春。心期重西去，一共吊遗尘。 \n相思恨相远，至理那时何。道笑忘言甚，诗嫌背俗多。 \n青苔闲阁闭，白日断人过。独上西楼望，荆门千万坡。 \n彼此无消息，所思江汉遥。转闻多患难，甚说远相招。 \n老至何悲叹，生知便寂寥。终期踏松影，携手虎溪桥。",
  "dynasty": "唐代",
  "id": 44929,
  "name": "寄岘山愿公三首",
  "poet": {
    "desc": "齐己（863年—937年）出家前俗名胡德生，晚年自号衡岳沙门，湖南长沙宁乡县祖塔乡人，唐朝晚期著名诗僧。",
    "id": 2,
    "image": "https://raw.githubusercontent.com/hujiaweibujidao/poetry/master/image/image_2.jpg",
    "name": "齐己",
    "star": 0
  },
  "star": 1,
  "tags": []
}