{
  "content": "言别恨非一，弃置我宗英。向用五经笥，今为千里行。 \n裹粮顾庭草，羸马诘朝鸣。斗酒对寒食，杂花宜晚晴。 \n春衣采洲路，夜饮南阳城。客梦岘山晓，渔歌江水清。 \n楚俗少相知，远游难称情。同人应馆谷，刺史在郊迎。 \n只合侍丹扆，翻令辞上京。时方春欲暮，叹息向流莺。",
  "dynasty": "唐代",
  "id": 5993,
  "name": "春送从叔游襄阳",
  "poet": {
    "desc": "李颀(690-751)，汉族，东川（今四川三台）人（有争议），唐代诗人。少年时曾寓居河南登封。开元十三年进士，做过新乡县尉的小官，诗以写边塞题材为主，风格豪放，慷慨悲凉，七言歌行尤具特色。",
    "id": 671,
    "image": "https://raw.githubusercontent.com/hujiaweibujidao/poetry/master/image/image_671.jpg",
    "name": "李颀",
    "star": 0
  },
  "star": 1,
  "tags": []
}