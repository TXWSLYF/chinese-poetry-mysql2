{
  "content": "楼雪初消，丽谯吹罢单于晚。使君千炬起班春，歌吹香风暖。十里珠帘尽卷。正人在、蓬壶阆苑。卖薪买酒，立马传觞，升平重见。 \n谁识龟头，去年曾侍传柑宴。至今衣袖带天香，行处氤氲满。已是春宵苦短。且莫遣、欢游意懒。细听归路，璧月光中，玉箫声远。",
  "dynasty": "宋代",
  "id": 64925,
  "name": "烛影摇红（上晁共道）",
  "poet": {
    "id": 0,
    "name": "吴忆",
    "star": 0
  },
  "star": 1,
  "tags": []
}