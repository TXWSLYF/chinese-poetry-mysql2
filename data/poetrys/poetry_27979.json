{
  "content": "玉塞功犹阻，金门事已陈。世途皆扰扰，乡党尽循循。 \n客道难投足，家声易发身。松篁标节晚，兰蕙吐词春。 \n处困羞摇尾，怀忠壮犯鳞。宅临三楚水，衣带二京尘。 \n敛迹愁山鬼，遗形慕谷神。采芝先避贵，栽橘早防贫。 \n弦泛桐材响，杯澄糯醁醇。但寻陶令集，休献楚王珍。 \n林密闻风远，池平见月匀。藤龛红婀娜，苔磴绿嶙峋。 \n雪树交梁苑，冰河涨孟津。面邀文作友，心许德为邻。 \n旅馆将分被，婴儿共洒巾。渭阳连汉曲，京口接漳滨。 \n通塞时应定，荣枯理会均。儒流当自勉，妻族更谁亲。 \n照瞩三光政，生成四气仁。磻溪有心者，垂白肯湮沦。",
  "dynasty": "唐代",
  "id": 27979,
  "name": "梁秀才以早春旅次大梁将归郊扉言怀兼别示…走笔依韵",
  "poet": {
    "desc": "杜牧（公元803－约852年），字牧之，号樊川居士，汉族，京兆万年（今陕西西安）人，唐代诗人。杜牧人称“小杜”，以别于杜甫。与李商隐并称“小李杜”。因晚年居长安南樊川别墅，故后世称“杜樊川”，著有《樊川文集》。",
    "id": 211,
    "image": "https://raw.githubusercontent.com/hujiaweibujidao/poetry/master/image/image_211.jpg",
    "name": "杜牧",
    "star": 0
  },
  "star": 1,
  "tags": []
}