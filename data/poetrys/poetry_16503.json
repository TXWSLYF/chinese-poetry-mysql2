{
  "content": "幽人在何处，松桧深冥冥。西峰望紫云，知处安期生。 \n沐浴溪水暧，新衣礼仙名。脱屐入静堂，绕像随礼行。 \n碧纱笼寒灯，长幡缀金铃。林下听法人，起坐枯叶声。 \n启奏修律仪，天曙山鸟鸣。分行布菅茅，列坐满中庭。 \n持斋候撞钟，玉函散宝经。焚香开卷时，照耀金室明。 \n投简石洞深，称过上帝灵。学道能苦心，自古无不成。",
  "dynasty": "唐代",
  "id": 16503,
  "name": "宿西山修下元斋咏",
  "poet": {
    "desc": "于鹄，大历、贞元间诗人也。隐居汉阳，尝为诸府从事。其诗语言朴实生动，清新可人；题材方面多描写隐逸生活，宣扬禅心道风的作品。代表作有《巴女谣》、《江南曲》、《题邻居》、《塞上曲》、《悼孩子》、《长安游》、《惜花 》、《南溪书斋》、《题美人》等，其中以《巴女谣》和《江南曲》两首诗流传最广。",
    "id": 833,
    "image": "https://raw.githubusercontent.com/hujiaweibujidao/poetry/master/image/image_833.jpg",
    "name": "于鹄",
    "star": 0
  },
  "star": 1,
  "tags": []
}