{
  "content": "琵琶宫调八十一，旋宫三调弹不出。玄宗偏许贺怀智， \n段师此艺还相匹。自后流传指拨衰，昆仑善才徒尔为。 \n澒声少得似雷吼，缠弦不敢弹羊皮。人间奇事会相续， \n但有卞和无有玉。段师弟子数十人，李家管儿称上足。 \n管儿不作供奉儿，抛在东都双鬓丝。逢人便请送杯盏， \n著尽工夫人不知。李家兄弟皆爱酒，我是酒徒为密友。 \n著作曾邀连夜宿，中碾春溪华新绿。平明船载管儿行， \n尽日听弹无限曲。曲名无限知者鲜，霓裳羽衣偏宛转。 \n凉州大遍最豪嘈，六幺散序多笼撚。我闻此曲深赏奇， \n赏著奇处惊管儿。管儿为我双泪垂，自弹此曲长自悲。 \n泪垂捍拨朱弦湿，冰泉呜咽流莺涩。因兹弹作雨霖铃， \n风雨萧条鬼神泣。一弹既罢又一弹，珠幢夜静风珊珊。 \n低回慢弄关山思，坐对燕然秋月寒。月寒一声深殿磬， \n骤弹曲破音繁并。百万金铃旋玉盘，醉客满船皆暂醒。 \n自兹听后六七年，管儿在洛我朝天。游想慈恩杏园里， \n梦寐仁风花树前。去年御史留东台，公私蹙促颜不开。 \n今春制狱正撩乱，昼夜推囚心似灰。暂辍归时寻著作， \n著作南园花坼萼。胭脂耀眼桃正红，雪片满溪梅已落。 \n是夕青春值三五，花枝向月云含吐。著作施樽命管儿， \n管儿久别今方睹。管儿还为弹六幺，六幺依旧声迢迢。 \n猿鸣雪岫来三峡，鹤唳晴空闻九霄。逡巡弹得六幺彻， \n霜刀破竹无残节。幽关鸦轧胡雁悲，断弦砉騞层冰裂。 \n我为含凄叹奇绝，许作长歌始终说。艺奇思寡尘事多， \n许来寒暑又经过。如今左降在闲处，始为管儿歌此歌。 \n歌此歌，寄管儿。管儿管儿忧尔衰，尔衰之后继者谁。 \n继之无乃在铁山，铁山已近曹穆间。性灵甚好功犹浅， \n急处未得臻幽闲。努力铁山勤学取，莫遣后来无所祖。",
  "dynasty": "唐代",
  "id": 21091,
  "name": "琵琶歌（寄管儿，兼诲铁山。此后并新题乐府）",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 1,
  "tags": []
}