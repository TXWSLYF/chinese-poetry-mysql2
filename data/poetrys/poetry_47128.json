{
  "content": "怅望前回梦里期，看花不语苦寻思。露桃宫里小腰枝， \n眉眼细，鬓云垂，惟有多情宋玉知。 \n深夜归来长酩酊，扶入流苏犹未醒。醺醺酒气麝兰和， \n惊睡觉，笑呵呵，长笑人生能几何。 \n蟾彩霜华夜不分，天外鸿声枕上闻。绣衾香冷懒重熏， \n人寂寂，叶纷纷，才睡依前梦见君。 \n梦觉云屏依旧空，杜鹃声咽隔帘栊。玉郎薄幸去无踪， \n一日日，恨重重，泪界莲腮两线红。 \n金似衣裳玉似身，眼如秋水鬓如云。霞裙月帔一群群， \n来洞口，望烟分，刘阮不归春日曛。",
  "dynasty": "唐代",
  "id": 47128,
  "name": "天仙子",
  "poet": {
    "desc": "韦庄（约836年─910年），字端己，杜陵（今中国陕西省西安市附近）人，诗人韦应物的四代孙，唐朝花间派词人，词风清丽，有《浣花词》流传。曾任前蜀宰相，谥文靖。",
    "id": 622,
    "image": "https://raw.githubusercontent.com/hujiaweibujidao/poetry/master/image/image_622.jpg",
    "name": "韦庄",
    "star": 0
  },
  "star": 5,
  "tags": []
}