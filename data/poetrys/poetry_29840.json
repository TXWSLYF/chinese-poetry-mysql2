{
  "content": "五十年天子，离宫仰峻墙。登封时正泰，御宇日何长。 \n上位先名实，中兴事宪章。起戎轻甲胄，馀地复河湟。 \n道帝玄元祖，儒封孔子王。因缘百司署，丛会一人汤。 \n渭水波摇绿，秦郊草半黄。马驯金勒细，鹰健玉铃锵。 \n下箭朱弓满，鸣鞭皓腕攘。畋思获吕望，谏只避周昌。 \n兔迹贪前逐，枭心不早防。几添鹦鹉劝，先赐荔枝尝。 \n月锁千门静，天吹一笛凉。细音摇羽珮，轻步宛霓裳。 \n祸乱基潜结，升平意遽忘。衣冠逃犬虏，鼙鼓动渔阳。 \n外戚心殊迫，中途事可量。血埋妃子艳，创断禄儿肠。 \n近侍烟尘隔，前踪辇路荒。益知迷宠佞，遗恨丧贤良。 \n北阙尊明主，南宫逊上皇。禁清馀凤吹，池冷睡龙光。 \n祝寿山犹在，流年水共伤。杜鹃魂厌蜀，蝴蝶梦悲庄。 \n雀卵遗雕栱，虫丝罥画梁。紫苔侵壁润，红树闭门芳。 \n守吏齐鸳瓦，耕民得翠珰。登年齐酺乐，讲武旧兵场。 \n暮草深岩翠，幽花坠径香。不堪垂白叟，行折御沟杨。",
  "dynasty": "唐代",
  "id": 29840,
  "name": "华清宫和杜舍人（一作张祜诗）",
  "poet": {
    "desc": "赵嘏 , 字承佑， 楚州山阳(今江苏省淮安市楚州区)人， 约生于宪宗元和元年(806). 年轻时四处游历， 大和七年预省试进士下第， 留寓长安多年， 出入豪门以干功名， 其间似曾远去岭表当了几年幕府。 后回江东, 家于润州(今镇江). 会昌四年进士及第, 一年后东归。 会昌末或大中初复往长安， 入仕为渭南尉。 约宣宗大中六、七年(852、853)卒于任上。 存诗二百多首， 其中七律、七绝最多且较出色。",
    "id": 10,
    "image": "https://raw.githubusercontent.com/hujiaweibujidao/poetry/master/image/image_10.jpg",
    "name": "赵嘏",
    "star": 0
  },
  "star": 1,
  "tags": []
}