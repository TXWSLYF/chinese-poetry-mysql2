{
  "content": "惨切风雨夕，沉吟离别情。燕辞前日社，蝉是每年声。 \n暗泪深相感，危心亦自惊。不如元不识，俱作路人行。 \n十五年前事，恓惶无限情。病僮更借出，羸马共驰声。 \n射叶杨才破，闻弓雁已惊。小年辛苦学，求得苦辛行。 \n徙倚檐宇下，思量去住情。暗萤穿竹见，斜雨隔窗声。 \n就枕回转数，闻鸡撩乱惊。一家同草草，排比送君行。 \n已怆朋交别，复怀儿女情。相兄亦相旧，同病又同声。 \n白发年年剩，秋蓬处处惊。不堪身渐老，频送异乡行。 \n塞上风雨思，城中兄弟情。北随鹓立位，南送雁来声。 \n遇适尤兼恨，闻书喜复惊。唯应遥料得，知我伴君行。 \n暮欲歌吹乐，暗冲泥水情。稻花秋雨气，江石夜滩声。 \n犬吠穿篱出，鸥眠起水惊。愁君明月夜，独自入山行。 \n七过褒城驿，回回各为情。八年身世梦，一种水风声。 \n寻觅诗章在，思量岁月惊。更悲西塞别，终夜绕池行。 \n褒县驿前境，曲江池上情。南堤衰柳意，西寺晚钟声。 \n云水兴方远，风波心已惊。可怜皆老大，不得自由行。 \n见说巴风俗，都无汉性情。猿声芦管调，羌笛竹鸡声。 \n迎候人应少，平安火莫惊。每逢危栈处，须作贯鱼行。 \n闻道阴平郡，翛然古戍情。桥兼麋鹿蹋，山应鼓鼙声。 \n羌妇梳头紧，蕃牛护尾惊。怜君闲闷极，只傍白江行。",
  "dynasty": "唐代",
  "id": 20824,
  "name": "遣行十首",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 1,
  "tags": []
}