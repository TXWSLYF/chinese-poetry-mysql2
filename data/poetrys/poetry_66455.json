{
  "content": "着意留春，留不住、春归难恋。最苦是、梅天烟雨，麦秋庭院。嫩竹阴浓莺出谷，柔桑采尽蚕成茧。奈沉腰、宽尽有谁知，难消遣。\n幽阁恨，双眉敛。香笺寄，飞鸿远。向风帘羞见，一双归燕。翠被闲将情做梦，青楼赚得恩成怨。对尊前、莫惜唤琼姬，持杯劝。",
  "dynasty": "宋代",
  "id": 66455,
  "name": "满江红（春晚）",
  "poet": {
    "id": 0,
    "name": "刘仙伦",
    "star": 0
  },
  "star": 1,
  "tags": []
}