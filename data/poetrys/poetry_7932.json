{
  "content": "昔在朗陵东，学禅白眉空。大地了镜彻，回旋寄轮风。 \n揽彼造化力，持为我神通。晚谒泰山君，亲见日没云。 \n中夜卧山月，拂衣逃人群。授余金仙道，旷劫未始闻。 \n冥机发天光，独朗谢垢氛。虚舟不系物，观化游江濆。 \n江濆遇同声，道崖乃僧英。说法动海岳，游方化公卿。 \n手秉玉麈尾，如登白楼亭。微言注百川，亹亹信可听。 \n一风鼓群有，万籁各自鸣。启闭八窗牖，托宿掣电霆。 \n自言历天台，搏壁蹑翠屏。凌兢石桥去，恍惚入青冥。 \n昔往今来归，绝景无不经。何日更携手，乘杯向蓬瀛。",
  "dynasty": "唐代",
  "id": 7932,
  "name": "赠僧崖公",
  "poet": {
    "desc": "李白（701年－762年），字太白，号青莲居士，唐朝浪漫主义诗人，被后人誉为“诗仙”。祖籍陇西成纪(待考)，出生于西域碎叶城，4岁再随父迁至剑南道绵州。李白存世诗文千余篇，有《李太白集》传世。762年病逝，享年61岁。其墓在今安徽当涂，四川江油、湖北安陆有纪念馆。",
    "id": 247,
    "image": "https://raw.githubusercontent.com/hujiaweibujidao/poetry/master/image/image_247.jpg",
    "name": "李白",
    "star": 0
  },
  "star": 1,
  "tags": []
}