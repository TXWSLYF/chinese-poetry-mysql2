{
  "content": "郡府乘休日，王城访道初。觉花迎步履，香草藉行车。 \n倚阁观无际，寻山坐太虚。岩空迷禹迹，海静望秦馀。 \n翡翠巢珠网，鹍鸡间绮疏。地灵资净土，水若护真如。 \n宝树谁攀折，禅云自卷舒。晴分五湖势，烟合九夷居。 \n生灭纷无象，窥临已得鱼。尝闻宝刀赠，今日奉琼琚。",
  "dynasty": "唐代",
  "id": 5305,
  "name": "和崔司马登称心山寺",
  "poet": {
    "desc": "孙逖（696～761） 唐朝大臣、史学家，今东昌府区沙镇人。自幼能文，才思敏捷。曾任刑部侍郎、太子左庶子、少詹事等职。有作品《宿云门寺阁》《赠尚书右仆射》《晦日湖塘》等传世。",
    "id": 910,
    "image": "https://raw.githubusercontent.com/hujiaweibujidao/poetry/master/image/image_910.jpg",
    "name": "孙逖",
    "star": 0
  },
  "star": 1,
  "tags": []
}