{
  "content": "圣朝同舜日，作相有夔龙。理化知无外，烝黎尽可封。 \n燮和皆达识，出入并登庸。武骑增馀勇，儒冠贵所从。 \n赠诗全六义，出镇越千峰。连日陈天乐，芳筵叠酒钟。 \n乌台情已洽，凤阁分弥浓。栈转旌摇水，崖高马蹋松。 \n恩深施远俗，化美见前踪。江晓流巴字，山晴耸剑峰。 \n双油拥上宰，四海羡临邛。先路声华远，离京诏旨重。 \n岁除今向尽，春色即相逢。嫩叶抽赪蕊，新苔长翠茸。 \n冰销鱼潎潎，林暖鸟噰噰。泉落闻难尽，花开看不供。 \n青城方眷恋，黄阁竟从容。计日归台席，还听长乐钟。",
  "dynasty": "唐代",
  "id": 26112,
  "name": "和门下李相饯西蜀相公",
  "poet": {
    "desc": "姚合，陕州硖石人。生卒年均不详，约唐文宗太和中前后在世。以诗名。登元和十一年（公元八一六年）进士第。初授武功主簿，人因称为姚武功。调富平、万年尉。宝历中，（公元八二六年左右）历监察御史，户部员外郎。出任荆、杭二州刺史。后为给事中，陕、虢观察使。与马戴、费冠卿、殷尧藩、张籍游，李频师事之。诗与贾岛齐名，号称“姚、贾”。仕终秘书监。合著有诗集十卷，《新唐书艺文志》及选王维、祖咏等十八人诗，为极玄集一卷，又摭古人诗联，叙其措意，各有体要，撰诗例一卷，（均《唐才子传》）并传于世。",
    "id": 477,
    "image": "https://raw.githubusercontent.com/hujiaweibujidao/poetry/master/image/image_477.jpg",
    "name": "姚合",
    "star": 0
  },
  "star": 2,
  "tags": []
}