{
  "content": "天宝年中花鸟使，撩花狎鸟含春思。满怀墨诏求嫔御， \n走上高楼半酣醉。醉酣直入卿士家，闺闱不得偷回避， \n良人顾妾心死别，小女呼爷血垂泪。十中有一得更衣， \n永配深宫作宫婢。御马南奔胡马蹙，宫女三千合宫弃。 \n宫门一闭不复开，上阳花草青苔地。月夜闲闻洛水声， \n秋池暗度风荷气。日日长看提众门，终身不见门前事。 \n近年又送数人来，自言兴庆南宫至。我悲此曲将彻骨， \n更想深冤复酸鼻。此辈贱嫔何足言，帝子天孙古称贵。 \n诸王在閤四十年，七宅六宫门户閟.隋炀枝条袭封邑， \n肃宗血胤无官位。王无妃媵主无婿，阳亢阴淫结灾累。 \n何如决雍顺众流，女遣从夫男作吏。",
  "dynasty": "唐代",
  "id": 21067,
  "name": "和李校书新题乐府十二首。上阳白发人",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 4,
  "tags": []
}