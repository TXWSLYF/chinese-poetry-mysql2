{
  "content": "孝成皇帝本娇奢，行幸平阳公主家。可怜女儿三五许， \n丰茸惜是一园花。歌舞向来人不贵，一旦逢君感君意。 \n君心见赏不见忘，姊妹双飞入紫房。紫房彩女不得见， \n专荣固宠昭阳殿。红妆宝镜珊瑚台，青琐银簧云母扇。 \n日夕风传歌舞声，只扰长信忧人情。长信忧人气欲绝， \n君王歌吹终不歇。朝弄琼箫下彩云，夜踏金梯上明月。 \n明月薄蚀阳精昏，娇妒倾城惑至尊。已见白虹横紫极， \n复闻飞燕啄皇孙。皇孙不死燕啄折，女弟一朝如火绝。 \n明明天子咸戒之，赫赫宗周褒姒灭。古来贤圣叹狐裘， \n一国荒淫万国羞。安得上方断马剑，斩取朱门公子头。",
  "dynasty": "唐代",
  "id": 7201,
  "name": "飞燕篇",
  "poet": {
    "desc": "王翰，唐代边塞诗人。字子羽，并州晋阳（今山西太原市）人，著名诗人。王翰这样一个有才气的诗人，其集不传。其诗载于《全唐诗》的，仅有14首。闻一多先生《唐诗大系》定王翰生卒年为公元687至726年，并未提出确切的材料依据。",
    "id": 45,
    "image": "https://raw.githubusercontent.com/hujiaweibujidao/poetry/master/image/image_45.jpg",
    "name": "王翰",
    "star": 0
  },
  "star": 4,
  "tags": []
}