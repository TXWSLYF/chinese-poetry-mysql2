{
  "content": "雨抹晴妆，修眉镜清，寸碧翠浓。对蒹葭尽处，丛丛烟树，池塘侧畔，面面芙蓉。千百栖鸟，两三过雁，时有婆娑一笛风。斜阳里，更青帘半卷，在小桥东。 \n佳人何日重逢。问还肯扁舟载酒从。笑平生劲概，寸心如铁，中年老态，两鬓成蓬。荷锸栽蔬，腰镰刈稻，且寄西郊图画中。空回首，望五湖鸥鹭，心事容容。",
  "dynasty": "宋代",
  "id": 61781,
  "name": "沁园春（自和即事）",
  "poet": {
    "desc": "李曾伯(1198～1265至1275间) 南宋词人。字长孺，号可斋。原籍覃怀（今河南沁阳附近）。南渡后寓居嘉兴（今属浙江）。",
    "id": 584,
    "image": "https://raw.githubusercontent.com/hujiaweibujidao/poetry/master/image/image_584.jpg",
    "name": "李曾伯",
    "star": 0
  },
  "star": 1,
  "tags": []
}