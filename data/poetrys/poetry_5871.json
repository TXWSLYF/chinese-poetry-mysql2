{
  "content": "江南年少十八九，乘舟欲渡青溪口。青溪口边一老翁， \n鬓眉皓白已衰朽。自言家代仕梁陈，垂朱拖紫三十人。 \n两朝出将复入相，五世叠鼓乘朱轮。父兄三叶皆尚主， \n子女四代为妃嫔。南山赐田接御苑，北宫甲第连紫宸。 \n直言荣华未休歇，不觉山崩海将竭。兵戈乱入建康城， \n烟火连烧未央阙。衣冠士子陷锋刃，良将名臣尽埋没。 \n山川改易失市朝，衢路纵横填白骨。老人此时尚少年， \n脱身走得投海边。罢兵岁馀未敢出，去乡三载方来旋。 \n蓬蒿忘却五城宅，草木不识青谿田。虽然得归到乡土， \n零丁贫贱长辛苦。采樵屡入历阳山，刈稻常过新林浦。 \n少年欲知老人岁，岂知今年一百五。君今少壮我已衰， \n我昔少年君不睹。人生贵贱各有时，莫见羸老相轻欺。 \n感君相问为君说，说罢不觉令人悲。",
  "dynasty": "唐代",
  "id": 5871,
  "name": "江畔老人愁",
  "poet": {
    "desc": "崔颢 唐开元年间进士，官至太仆寺丞，天宝中为司勋员外郎。最为人们津津乐道的是他那首《黄鹤楼》，据说李白为之搁笔，曾有“眼前有景道不得，崔颢题诗在上头”的赞叹。《全唐诗》存其诗四十二首。",
    "id": 547,
    "image": "https://raw.githubusercontent.com/hujiaweibujidao/poetry/master/image/image_547.jpg",
    "name": "崔颢",
    "star": 0
  },
  "star": 4,
  "tags": []
}