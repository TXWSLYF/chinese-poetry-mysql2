{
  "content": "回看虏骑合，城下汉兵稀。白刃两相向，黄云愁不飞。 \n手中无尺铁，徒欲突重围。 \n落日更萧条，北方动枯草。将军追虏骑，夜失阴山道。 \n战败仍树勋，韩彭但空老。 \n草枯秋塞上，望见渔阳郭。胡马嘶一声，汉兵泪双落。 \n谁为吮痈者，此事令人薄。 \n目极雁门道，青青边草春。一身事征战，匹马同辛勤。 \n末路成白首，功归天下人。 \n倚剑白日暮，望乡登戍楼。北风吹羌笛，此夜关山愁。 \n回首不无意，滹河空自流。 \n黄沙一万里，白首无人怜。报国剑已折，归乡身幸全。 \n单于古台下，边色寒苍然。",
  "dynasty": "唐代",
  "id": 1344,
  "name": "相和歌辞。从军行六首",
  "poet": {
    "desc": "刘长卿(约726 — 约786)，字文房，汉族，宣城（今属安徽）人，唐代诗人。后迁居洛阳，河间（今属河北）为其郡望。玄宗天宝年间进士。肃宗至德中官监察御史，后为长洲县尉，因事下狱，贬南巴尉。代宗大历中任转运使判官，知淮西、鄂岳转运留后，又被诬再贬睦州司马。德宗建中年间，官终随州刺史，世称刘随州。",
    "id": 104,
    "image": "https://raw.githubusercontent.com/hujiaweibujidao/poetry/master/image/image_104.jpg",
    "name": "刘长卿",
    "star": 0
  },
  "star": 1,
  "tags": []
}