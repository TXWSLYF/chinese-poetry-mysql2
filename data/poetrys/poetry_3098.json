{
  "content": "郡宅枕层岭，春湖绕芳甸。云甍出万家，卧览皆已遍。 \n渔商汗成雨，廨邑明若练。越俗镜中行，夏祠云表见。 \n兹都信盘郁，英远常栖眄。王子事黄老，独乐恣游衍。 \n谢公念苍生，同忧感推荐。灵越多秀士，运阔无由面。 \n神理翳青山，风流满黄卷。揆予谬承奖，自昔从缨弁。 \n瑶水执仙羁，金闺负时选。晨趋博望苑，夜直明光殿。 \n一朝罢台阁，万里违乡县。风土足慰心，况悦年芳变。 \n淮廪伫滋实，沂歌非所羡。讼寝归四明，龄颓亲九转。 \n微尚本江海，少留岂交战。唯馀后凋色，窃比东南箭。",
  "dynasty": "唐代",
  "id": 3098,
  "name": "郡宅中斋",
  "poet": {
    "desc": "宋之问，字延清，一名少连，汉族，汾州（今山西汾阳市）人。一说虢州弘农（今河南灵宝县）人。初唐时期的著名诗人。",
    "id": 248,
    "image": "https://raw.githubusercontent.com/hujiaweibujidao/poetry/master/image/image_248.jpg",
    "name": "宋之问",
    "star": 0
  },
  "star": 1,
  "tags": []
}