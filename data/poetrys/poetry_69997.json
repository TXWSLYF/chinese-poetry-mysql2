{
  "content": "去来兮，东林春尽蕨芽肥。回头那顾名和利，付与希夷。下长生不死棋，养\n三寸元阳气，落一觉浑沦睡。莺花过眼，鸥鹭忘机。\n　　去来兮，桃花流水鳜鱼肥。山蔬野菜偏滋味，旋泼新醅。胡寻些东与西，拼\n了个醒而醉，不管他天和地。盆干瓮竭，方许逃席。\n　　去来兮，生平志不尚轻肥。林泉疏散无拘系，茶药琴棋。听春深杜宇啼，瞻\n天表玄鹤唳，看沙暖鸳鸯睡。有诗有酒，无是无非。\n　　去来兮，楚天霜满蟹初肥。黄花似得渊明意，开遍东篱，笑山翁醉似泥，喜\n稚子诗能缀，爱仙果甜如蜜。烟萝路绕，车马声稀。　题歌者楚云\n　　楚云闲，任他孤雁叫苍寒。去留舒卷无心惯，聚散之间。趁西风出远山，随\n急水流深涧，为暮雨迷霄汉。阳台事已，秦岭飞还。",
  "dynasty": "元代",
  "id": 69997,
  "name": "【双调】殿前欢　闲居",
  "poet": {
    "desc": "［元］（约公元一三二〇年前后在世）字不详，号学村，里居、生卒年及生平均不详，约元仁宗延祐末前后在世。与孙周卿同时。工散曲，所作有和李伯瞻的殿前欢四支，今犹存。",
    "id": 835,
    "name": "赵显宏",
    "star": 0
  },
  "star": 3,
  "tags": []
}