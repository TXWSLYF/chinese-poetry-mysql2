{
  "content": "帝城皆剧县，令尹美居东。遂拜赵张下，暂离星象中。 \n拥归从北阙，送上动南宫。举起盆中日，驱行草上风。 \n不惊卢犬吠，渐见夏台空。紫禁黄山绕，沧溟素浐通。 \n封疆亲日月，邑里出王公。逐盗千门启，兴祥五稼丰。 \n胥徒迎晓集，赋税共秋终。条教关天道，歌谣入圣聪。 \n土膏寒麦覆，人海昼尘蒙。廨宇松连翠，朝街日散红。 \n文场新桂茂，粉署旧兰崇。留客把盈爵，抽毫咏早鸿。 \n前驺潘岳贵，故里邵平穷。劝隐莲峰久，期耕树谷同。 \n凫飞将去叶，剑气尚埋丰。何必华阴土，方垂拂拭功。",
  "dynasty": "唐代",
  "id": 43262,
  "name": "书事寄万年厉员外",
  "poet": {
    "desc": "无可，唐代诗僧，俗姓贾，范阳（今河北涿州）人，贾岛从弟。少年时出家为僧，尝与贾岛同居青龙寺，后云游越州、湖湘、庐山等地。大和年间，为白阁寺僧。与姚合过往甚密，酬唱至多。又与张籍、马戴等人友善。无可攻诗，多五言，与贾岛、周贺齐名。亦以能书名，效柳公权体。",
    "id": 2427,
    "name": "无可",
    "star": 0
  },
  "star": 1,
  "tags": []
}