{
  "content": "近腊千岩白，迎春四气催。云阴连海起，风急度山来。 \n尽日隋堤絮，经冬越岭梅。艳疑歌处散，轻似舞时回。 \n道蕴诗传丽，相如赋骋才。霁添松筱媚，寒积蕙兰猜。 \n暗涨宫池水，平封辇路埃。烛龙初照耀，巢鹤乍裴回。 \n檐日琼先挂，墙风粉旋摧。五门环玉垒，双阙对瑶台。 \n绮席陵寒坐，珠帘远曙开。灵芝霜下秀，仙桂月中栽。 \n卷幌书千帙，援琴酒百杯。垂休编太史，呈瑞表中台。 \n皓夜迷三径，浮光彻九垓。兹辰是丰岁，歌咏属良哉。",
  "dynasty": "唐代",
  "id": 43264,
  "name": "和宾客相国咏雪诗",
  "poet": {
    "desc": "无可，唐代诗僧，俗姓贾，范阳（今河北涿州）人，贾岛从弟。少年时出家为僧，尝与贾岛同居青龙寺，后云游越州、湖湘、庐山等地。大和年间，为白阁寺僧。与姚合过往甚密，酬唱至多。又与张籍、马戴等人友善。无可攻诗，多五言，与贾岛、周贺齐名。亦以能书名，效柳公权体。",
    "id": 2427,
    "name": "无可",
    "star": 0
  },
  "star": 1,
  "tags": []
}