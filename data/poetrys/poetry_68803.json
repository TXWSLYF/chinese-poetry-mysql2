{
  "content": "冷逼疏帘，浑不似、今春寂寞。风雨横，赏心欢事，总如云薄。柳眼花须空点缀，莺情蝶思应萧索。但绕庭、流水碧潺潺，车音邈。 \n怀往事，孤素约。酒未饮，愁先觉。甚中年滋味，共谁商略。芳草易添闲客恨，垂杨难系行人脚。谩几回、吟遍夕阳红，阑干角。",
  "dynasty": "宋代",
  "id": 68803,
  "name": "满江红（雨中有怀）",
  "poet": {
    "desc": "萧允之，号竹屋，宋代女词人。",
    "id": 2850,
    "name": "萧允之",
    "star": 0
  },
  "star": 1,
  "tags": []
}