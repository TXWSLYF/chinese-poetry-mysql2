{
  "content": "一树梨花春向暮，雪枝残处怨风来。 \n明朝渐校无多去，看到黄昏不欲回。 \n麹尘溪上素红枝，影在溪流半落时。 \n时人自惜花肠断，春风却是等闲吹。 \n朱霞焰焰山枝动，绿野声声杜宇来。 \n谁为蜀王身作鸟，自啼还自有花开。 \n谁家踯躅青林里，半见殷花焰焰枝。 \n忆得倡楼人送客，深红衫子影门时。 \n花到蔷薇明艳绝，燕支颗破麦风秋。 \n一番弄色一番退，小妇轻妆大妇愁。",
  "dynasty": "唐代",
  "id": 24573,
  "name": "玩花五首",
  "poet": {
    "desc": "徐凝，唐代（约公元八一三年、唐宪宗元和中前后前后在世）诗人，浙江睦州人，代表作《奉酬元相公上元》。《全唐诗》录存一卷。",
    "id": 878,
    "name": "徐凝",
    "star": 0
  },
  "star": 1,
  "tags": []
}