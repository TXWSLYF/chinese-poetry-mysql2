{
  "content": "白杨双行行，白马悲路傍。晨兴见晓月，更似发云阳。 \n溧水通吴关，逝川去未央。故人万化尽，闭骨茅山冈。 \n天上坠玉棺，泉中掩龙章。名飞日月上，义与风云翔。 \n逸气竟莫展，英图俄夭伤。楚国一老人，来嗟龚胜亡。 \n有言不可道，雪泣忆兰芳。 \n王公希代宝，弃世一何早。吊死不及哀，殡宫已秋草。 \n悲来欲脱剑，挂向何枝好。哭向茅山虽未摧， \n一生泪尽丹阳道。 \n王家碧瑶树，一树忽先摧。海内故人泣，天涯吊鹤来。 \n未成霖雨用，先失济川材。一罢广陵散，鸣琴更不开。",
  "dynasty": "唐代",
  "id": 8523,
  "name": "自溧水道哭王炎三首",
  "poet": {
    "desc": "李白（701年－762年），字太白，号青莲居士，唐朝浪漫主义诗人，被后人誉为“诗仙”。祖籍陇西成纪(待考)，出生于西域碎叶城，4岁再随父迁至剑南道绵州。李白存世诗文千余篇，有《李太白集》传世。762年病逝，享年61岁。其墓在今安徽当涂，四川江油、湖北安陆有纪念馆。",
    "id": 247,
    "image": "https://raw.githubusercontent.com/hujiaweibujidao/poetry/master/image/image_247.jpg",
    "name": "李白",
    "star": 0
  },
  "star": 2,
  "tags": []
}