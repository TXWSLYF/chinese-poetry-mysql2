{
  "content": "闭囚断外事，昧坐半馀期。有言颖叔子，亡来已一时。 \n初闻宛不信，中话涕涟洏。痛哉玄夜重，何遽青春姿。 \n忆汝曾旅食，屡空瀍涧湄。吾徒禄未厚，筲斗愧相贻。 \n原宪贫无愁，颜回乐自持。诏书择才善，君为王子师。 \n宠儒名可尚，论秩官犹欺。化往不复见，情来安可思。 \n目绝毫翰洒，耳无歌讽期。灵柩寄何处，精魂今何之。 \n恨予在丹棘，不得看素旗。孀妻知己叹，幼子路人悲。 \n感游值商日，绝弦留此词。",
  "dynasty": "唐代",
  "id": 4666,
  "name": "伤王学士",
  "poet": {
    "desc": "沈佺期，字云卿，相州内黄人。善属文，尤长七言之作。擢进士第。长安中，累迁通事舍人，预修《三教珠英》，转考功郎给事中。坐交张易之，流驩州。稍迁台州录事参军。神龙中，召见，拜起居郎，修文馆直学士，历中书舍人，太子少詹事。开元初卒。建安后，讫江左，诗律屡变，至沈约、庾信，以音韵相婉附，属对精密，及佺期与宋之问，尤加靡丽。回忌声病，约句准篇，如锦绣成文，学者宗之，号为沈宋。语曰：苏李居前，沈宋比肩。集十卷，今编诗三卷。",
    "id": 494,
    "image": "https://raw.githubusercontent.com/hujiaweibujidao/poetry/master/image/image_494.jpg",
    "name": "沈佺期",
    "star": 0
  },
  "star": 1,
  "tags": []
}