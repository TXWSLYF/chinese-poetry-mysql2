{
  "content": "吾闻古君子，介介励其节。入门疑储宫，抚己思鈇钺。 \n志者若不退，佞者何由达。君臣一殽膳，家国共残杀。 \n此道见于今，永思心若裂。王臣方謇謇，佐我无玷缺。 \n如何以谋计，中道生芽蘖。宪司遵故典，分道播南越。 \n苍惶出班行，家室不容别。玄鬓行为霜，清泪立成血。 \n乘遽剧飞鸟，就传过风发。嗟吾何为者，叨在造士列。 \n献文不上第，归于淮之汭.蹇蹄可再奔，退羽可后歇。 \n利则侣轩裳，塞则友松月。而于方寸内，未有是愁结。 \n未为禄食仕，俯不愧梁粝。未为冠冕人，死不惭忠烈。 \n如何有是心，不能叩丹阙。赫赫负君归，南山采芝蕨。 \n南荒不择吏，致我交阯覆。绵联三四年，流为中夏辱。 \n懦者斗即退，武者兵则黩。军庸满天下，战将多金玉。 \n刮则齐民痈，分为猛士禄。雄健许昌师，忠武冠其族。 \n去为万骑风，住作一川肉。昨朝残卒回，千门万户哭。 \n哀声动闾里，怨气成山谷。谁能听昼鼙，不忍看金镞。 \n吾有制胜术，不奈贱碌碌。贮之胸臆间，惭见许师属。 \n自嗟胡为者，得蹑前修躅。家不出军租，身不识部曲。 \n亦衣许师衣，亦食许师粟。方知古人道，荫我已为足。 \n念此向谁羞，悠悠颍川绿。 \n天子丙戌年，淮右民多饥。就中颍之汭，转徙何累累。 \n夫妇相顾亡，弃却抱中儿。兄弟各自散，出门如大痴。 \n一金易芦卜，一缣换凫茈。荒村墓鸟树，空屋野花篱。 \n儿童啮草根，倚桑空羸羸。斑白死路傍，枕土皆离离。 \n方知圣人教，于民良在斯。厉能去人爱，荒能夺人慈。 \n如何司牧者，有术皆在兹。粤吾何为人，数亩清溪湄。 \n一写落第文，一家欢复嬉。朝食有麦饘，晨起有布衣。 \n一身既饱暖，一家无怨咨。家虽有畎亩，手不秉镃基。 \n岁虽有札瘥，庖不废晨炊。何道以致是，我有明公知。 \n食之以侯食，衣之以侯衣。归时恤金帛，使我奉庭闱。 \n抚己愧颍民，奚不进德为。因兹感知己，尽日空涕洟。",
  "dynasty": "唐代",
  "id": 33219,
  "name": "三羞诗三首",
  "poet": {
    "desc": "皮日休，字袭美，一字逸少，生于公元834至839年间，卒于公元902年以后。曾居住在鹿门山，自号鹿门子，又号间气布衣、醉吟先生。晚唐文学家、散文家，与陆龟蒙齐名，世称\"皮陆\"。今湖北天门人（《北梦琐言》），汉族。咸通八年（867）进士及第，在唐时历任苏州军事判官（《吴越备史》）、著作佐郎、太常博士、毗陵副使。后参加黄巢起义，或言“陷巢贼中”（《唐才子传》），任翰林学士，起义失败后不知所踪。诗文兼有奇朴二态，且多为同情民间疾苦之作。《新唐书·艺文志》录有《皮日休集》、《皮子》、《皮氏鹿门家钞》多部。",
    "id": 604,
    "image": "https://raw.githubusercontent.com/hujiaweibujidao/poetry/master/image/image_604.jpg",
    "name": "皮日休",
    "star": 0
  },
  "star": 1,
  "tags": []
}