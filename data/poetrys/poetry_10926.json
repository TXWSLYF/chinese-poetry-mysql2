{
  "content": "独卧嵩阳客，三违颍水春。艰难随老母，惨澹向时人。 \n谢氏寻山屐，陶公漉酒巾。群凶弥宇宙，此物在风尘。 \n历下辞姜被，关西得孟邻。早通交契密，晚接道流新。 \n静者心多妙，先生艺绝伦。草书何太苦，诗兴不无神。 \n曹植休前辈，张芝更后身。数篇吟可老，一字买堪贫。 \n将恐曾防寇，深潜托所亲。宁闻倚门夕，尽力洁飧晨。 \n疏懒为名误，驱驰丧我真。索居犹寂寞，相遇益悲辛。 \n流转依边徼，逢迎念席珍。时来故旧少，乱后别离频。 \n世祖修高庙，文公赏从臣。商山犹入楚，源水不离秦。 \n存想青龙秘，骑行白鹿驯。耕岩非谷口，结草即河滨。 \n肘后符应验，囊中药未陈。旅怀殊不惬，良觌渺无因。 \n自古皆悲恨，浮生有屈伸。此邦今尚武，何处且依仁。 \n鼓角凌天籁，关山信月轮。官场罗镇碛，贼火近洮岷。 \n萧索论兵地，苍茫斗将辰。大军多处所，馀孽尚纷纶。 \n高兴知笼鸟，斯文起获麟。穷秋正摇落，回首望松筠。",
  "dynasty": "唐代",
  "id": 10926,
  "name": "寄张十二山人彪三十韵",
  "poet": {
    "desc": "杜甫（712－770），字子美，自号少陵野老，世称“杜工部”、“杜少陵”等，汉族，河南府巩县（今河南省巩义市）人，唐代伟大的现实主义诗人，杜甫被世人尊为“诗圣”，其诗被称为“诗史”。杜甫与李白合称“李杜”，为了跟另外两位诗人李商隐与杜牧即“小李杜”区别开来，杜甫与李白又合称“大李杜”。他忧国忧民，人格高尚，他的约1400余首诗被保留了下来，诗艺精湛，在中国古典诗歌中备受推崇，影响深远。759-766年间曾居成都，后世有杜甫草堂纪念。",
    "id": 474,
    "image": "https://raw.githubusercontent.com/hujiaweibujidao/poetry/master/image/image_474.jpg",
    "name": "杜甫",
    "star": 0
  },
  "star": 3,
  "tags": []
}