{
  "content": "今年寒食月无光，夜色才侵已上床。 \n忆得双文通内里，玉栊深处暗闻香。 \n花笼微月竹笼烟，百尺丝绳拂地悬。 \n忆得双文人静后，潜教桃叶送秋千。 \n寒轻夜浅绕回廊，不辨花丛暗辨香。 \n忆得双文胧月下，小楼前后捉迷藏。 \n山榴似火叶相兼，亚拂砖阶半拂檐。 \n忆得双文独披掩，满头花草倚新帘。 \n春冰消尽碧波湖，漾影残霞似有无。 \n忆得双文衫子薄，钿头云映褪红酥。",
  "dynasty": "唐代",
  "id": 21138,
  "name": "杂忆五首",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 1,
  "tags": []
}