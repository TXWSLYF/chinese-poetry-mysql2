{
  "content": "岁七月，火伏而金生。客有鼓瑟于门者，奏霹雳之商声。 \n始戛羽以騞砉，终扣宫而砰駖.电耀耀兮龙跃， \n雷阗阗兮雨冥。气呜唅以会雅，态欻翕以横生。 \n有如驱千旗，制五兵，截荒虺，斫长鲸。孰与广陵比， \n意别鹤俦精而已。俾我雄子魄动，毅夫发立，怀恩不浅， \n武义双辑。视胡若芥，翦羯如拾。岂徒慨慷中筵， \n备群娱之翕习哉。",
  "dynasty": "唐代",
  "id": 1604,
  "name": "琴曲歌辞。霹雳引",
  "poet": {
    "desc": "沈佺期，字云卿，相州内黄人。善属文，尤长七言之作。擢进士第。长安中，累迁通事舍人，预修《三教珠英》，转考功郎给事中。坐交张易之，流驩州。稍迁台州录事参军。神龙中，召见，拜起居郎，修文馆直学士，历中书舍人，太子少詹事。开元初卒。建安后，讫江左，诗律屡变，至沈约、庾信，以音韵相婉附，属对精密，及佺期与宋之问，尤加靡丽。回忌声病，约句准篇，如锦绣成文，学者宗之，号为沈宋。语曰：苏李居前，沈宋比肩。集十卷，今编诗三卷。",
    "id": 494,
    "image": "https://raw.githubusercontent.com/hujiaweibujidao/poetry/master/image/image_494.jpg",
    "name": "沈佺期",
    "star": 0
  },
  "star": 1,
  "tags": []
}