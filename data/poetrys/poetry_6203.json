{
  "content": "仆人理车骑，西出金光逵。苍苍白帝郊，我将游灵池。 \n太阴连晦朔，雨与天根违。凄风披田原，横污益山陂。 \n农畯尽颠沛，顾望稼穑悲。皇灵恻群甿，神政张天维。 \n坤纪戮屏翳，元纲扶逶迤。回塘清沧流，大曜悬金晖。 \n秋色浮浑沌，清光随涟漪。豫章尽莓苔，柳杞成枯枝。 \n骤闻汉天子，征彼西南夷。伐棘开洪渊，秉旄训我师。 \n震云灵鼍鼓，照水蛟龙旂。锐士千万人，猛气如熊罴。 \n刑罚一以正，干戈自有仪。坐作河汉倾，进退楼船飞。 \n羽发鸿雁落，桧动芙蓉披。峨峨三云宫，肃肃振旅归。 \n恶德忽小丑，器用穷地赀。上兵贵伐谋，此道不能为。 \n吁哉蒸人苦，始曰征伐非。穆穆轩辕朝，耀德守方陲。 \n君臣日安闲，远近无怨思。石鲸既蹭蹬，女牛亦流离。 \n猵獭游渚隅，葭芦生漘湄。坎埳四十里，填游今已微。 \n江伯方翱翔，天吴亟往来。桑榆惨无色，伫立暮霏霏。 \n老幼樵木还，宾从回鞿羁。帝梦鲜鱼索，明月当报时。",
  "dynasty": "唐代",
  "id": 6203,
  "name": "同诸公秋日游昆明池思古",
  "poet": {
    "desc": "储光羲（约706—763）唐代官员，润州延陵人，祖籍兖州。田园山水诗派代表诗人之一。开元十四年（726年）举进士，授冯翊县尉，转汜水、安宣、下邽等地县尉。因仕途失意，遂隐居终南山。后复出任太祝，世称储太祝，官至监察御史。安史之乱中，叛军攻陷长安，被俘，迫受伪职。乱平，自归朝廷请罪，被系下狱，有《狱中贻姚张薛李郑柳诸公》诗，后贬谪岭南。江南储氏多为光羲公后裔，尊称为“江南储氏之祖”。",
    "id": 22,
    "image": "https://raw.githubusercontent.com/hujiaweibujidao/poetry/master/image/image_22.jpg",
    "name": "储光羲",
    "star": 0
  },
  "star": 1,
  "tags": []
}