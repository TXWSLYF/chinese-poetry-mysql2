{
  "content": "八月凉风天气晶，万里无云河汉明。昏见南楼清且浅， \n晓落西山纵复横。洛阳城阙天中起，长河夜夜千门里。 \n复道连甍共蔽亏，画堂琼户特相宜。云母帐前初泛滥， \n水精帘外转逶迤。倬彼昭回如练白，复出东城接南陌。 \n南陌征人去不归，谁家今夜捣寒衣。鸳鸯机上疏萤度， \n乌鹊桥边一雁飞。雁飞萤度愁难歇，坐见明河渐微没。 \n已能舒卷任浮云，不惜光辉让流月。明河可望不可亲， \n愿得乘槎一问津。更将织女支机石，还访成都卖卜人。",
  "dynasty": "唐代",
  "id": 2964,
  "name": "明河篇",
  "poet": {
    "desc": "宋之问，字延清，一名少连，汉族，汾州（今山西汾阳市）人。一说虢州弘农（今河南灵宝县）人。初唐时期的著名诗人。",
    "id": 248,
    "image": "https://raw.githubusercontent.com/hujiaweibujidao/poetry/master/image/image_248.jpg",
    "name": "宋之问",
    "star": 0
  },
  "star": 1,
  "tags": []
}