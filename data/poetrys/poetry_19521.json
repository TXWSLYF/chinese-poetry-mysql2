{
  "content": "赤令风骨峭，语言清霜寒。不必用雄威，见者毛发攒。 \n我有赤令心，未得赤令官。终朝衡门下，忍志将筑弹。 \n君从西省郎，正有东洛观。洛民萧条久，威恩悯抚难。 \n苦竹声啸雪，夜斋闻千竿。诗人偶寄耳，听苦心多端。 \n多端落杯酒，酒中方得欢。隐士多饮酒，此言信难刊。 \n取次令坊沽，举止务在宽。何必红烛娇，始言清宴阑。 \n丈夫莫矜庄，矜庄不中看。",
  "dynasty": "唐代",
  "id": 19521,
  "name": "严河南",
  "poet": {
    "desc": "孟郊，(751～814)，唐代诗人。字东野。汉族，湖州武康（今浙江德清）人，祖籍平昌（今山东临邑东北），先世居洛阳（今属河南）。唐代著名诗人。现存诗歌500多首，以短篇的五言古诗最多，代表作有《游子吟》。有“诗囚”之称，又与贾岛齐名，人称“郊寒岛瘦”。元和九年，在阌乡(今河南灵宝)因病去世。张籍私谥为贞曜先生。",
    "id": 232,
    "image": "https://raw.githubusercontent.com/hujiaweibujidao/poetry/master/image/image_232.jpg",
    "name": "孟郊",
    "star": 0
  },
  "star": 1,
  "tags": []
}