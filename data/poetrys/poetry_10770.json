{
  "content": "兵革自久远，兴衰看帝王。汉仪甚照耀，胡马何猖狂。 \n老将一失律，清边生战场。君臣忍瑕垢，河岳空金汤。 \n重镇如割据，轻权绝纪纲。军州体不一，宽猛性所将。 \n嗟彼苦节士，素于圆凿方。寡妻从为郡，兀者安堵墙。 \n凋弊惜邦本，哀矜存事常。旌麾非其任，府库实过防。 \n恕己独在此，多忧增内伤。偏裨限酒肉，卒伍单衣裳。 \n元恶迷是似，聚谋泄康庄。竟流帐下血，大降湖南殃。 \n烈火发中夜，高烟焦上苍。至今分粟帛，杀气吹沅湘。 \n福善理颠倒，明征天莽茫。销魂避飞镝，累足穿豺狼。 \n隐忍枳棘刺，迁延胝趼疮。远归儿侍侧，犹乳女在旁。 \n久客幸脱免，暮年惭激昂。萧条向水陆，汩没随鱼商。 \n报主身已老，入朝病见妨。悠悠委薄俗，郁郁回刚肠。 \n参错走洲渚，舂容转林篁。片帆左郴岸，通郭前衡阳。 \n华表云鸟埤，名园花草香。旗亭壮邑屋，烽橹蟠城隍。 \n中有古刺史，盛才冠岩廊。扶颠待柱石，独坐飞风霜。 \n昨者间琼树，高谈随羽觞。无论再缱绻，已是安苍黄。 \n剧孟七国畏，马卿四赋良。门阑苏生在，勇锐白起强。 \n问罪富形势，凯歌悬否臧。氛埃期必扫，蚊蚋焉能当。 \n橘井旧地宅，仙山引舟航。此行厌暑雨，厥土闻清凉。 \n诸舅剖符近，开缄书札光。频繁命屡及，磊落字百行。 \n江总外家养，谢安乘兴长。下流匪珠玉，择木羞鸾皇。 \n我师嵇叔夜，世贤张子房。柴荆寄乐土，鹏路观翱翔。",
  "dynasty": "唐代",
  "id": 10770,
  "name": "入衡州",
  "poet": {
    "desc": "杜甫（712－770），字子美，自号少陵野老，世称“杜工部”、“杜少陵”等，汉族，河南府巩县（今河南省巩义市）人，唐代伟大的现实主义诗人，杜甫被世人尊为“诗圣”，其诗被称为“诗史”。杜甫与李白合称“李杜”，为了跟另外两位诗人李商隐与杜牧即“小李杜”区别开来，杜甫与李白又合称“大李杜”。他忧国忧民，人格高尚，他的约1400余首诗被保留了下来，诗艺精湛，在中国古典诗歌中备受推崇，影响深远。759-766年间曾居成都，后世有杜甫草堂纪念。",
    "id": 474,
    "image": "https://raw.githubusercontent.com/hujiaweibujidao/poetry/master/image/image_474.jpg",
    "name": "杜甫",
    "star": 0
  },
  "star": 2,
  "tags": []
}