{
  "content": "闲乐\n泛浮槎，寄生涯，长江万里秋风驾。稚子和烟煮嫩茶，老妻带月包新鲊，醉时闲话。\n利名无，宦情疏，彭泽升半微官禄。蠹鱼食残架上书，晓霜荒尽篱边菊，罢官归去。\n暮云遮，雁行斜，渔人独钓寒江雪。万木天寒冻欲折，一枝冷艳开清绝，竹篱茅舍。\n选知音，日相寻，山间林下官无禁。闲后读书困后吟，醉时睡足醒时饮，不狂图甚。",
  "dynasty": "元代",
  "id": 69790,
  "name": "【双调】拨不断_闲乐泛浮槎",
  "poet": {
    "desc": "吴仁卿，名弘道，号克斋。至顺 元年(一三三○)前以府判致仕，他还担任过知县。",
    "id": 2233,
    "name": "吴仁卿",
    "star": 0
  },
  "star": 1,
  "tags": []
}