{
  "content": "晨跻大庾险，驿鞍驰复息。雾露昼未开，浩途不可测。 \n嵥起华夷界，信为造化力。歇鞍问徒旅，乡关在西北。 \n出门怨别家，登岭恨辞国。自惟勖忠孝，斯罪懵所得。 \n皇明颇照洗，廷议日纷惑。兄弟远沦居，妻子成异域。 \n羽翮伤已毁，童幼怜未识。踌蹰恋北顾，亭午晞霁色。 \n春暖阴梅花，瘴回阳鸟翼。含沙缘涧聚，吻草依林植。 \n适蛮悲疾首，怀巩泪沾臆。感谢鹓鹭朝，勤修魑魅职。 \n生还倘非远，誓拟酬恩德。",
  "dynasty": "唐代",
  "id": 2949,
  "name": "早发大庾岭",
  "poet": {
    "desc": "宋之问，字延清，一名少连，汉族，汾州（今山西汾阳市）人。一说虢州弘农（今河南灵宝县）人。初唐时期的著名诗人。",
    "id": 248,
    "image": "https://raw.githubusercontent.com/hujiaweibujidao/poetry/master/image/image_248.jpg",
    "name": "宋之问",
    "star": 0
  },
  "star": 1,
  "tags": []
}