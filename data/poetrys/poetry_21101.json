{
  "content": "何满能歌能宛转，天宝年中世称罕。婴刑系在囹圄间， \n水调哀音歌愤懑。梨园弟子奏玄宗，一唱承恩羁网缓。 \n便将何满为曲名，御谱亲题乐府纂。鱼家入内本领绝， \n叶氏有年声气短。自外徒烦记得词，点拍才成已夸诞。 \n我来湖外拜君侯，正值灰飞仲春琯.广宴江亭为我开， \n红妆逼坐花枝暖。此时有态蹋华筵，未吐芳词貌夷坦。 \n翠蛾转盼摇雀钗，碧袖歌垂翻鹤卵。定面凝眸一声发， \n云停尘下何劳算。迢迢击磬远玲玲，一一贯珠匀款款。 \n犯羽含商移调态，留情度意抛弦管。湘妃宝瑟水上来， \n秦女玉箫空外满。缠绵叠破最殷勤，整顿衣裳颇闲散。 \n冰含远溜咽还通，莺泥晚花啼渐懒。敛黛吞声若自冤， \n郑袖见捐西子浣。阴山鸣雁晓断行，巫峡哀猿夜呼伴。 \n古者诸侯飨外宾，鹿鸣三奏陈圭瓒。何如有态一曲终， \n牙筹记令红螺碗。",
  "dynasty": "唐代",
  "id": 21101,
  "name": "何满子歌（张湖南座为唐有态作）",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 3,
  "tags": []
}