{
  "content": "鸿雁未应到，可怪此番风。木犀天气，何事爽逼夹衣重。长记呼韩塞下，每向飞廉声里，占见马蹄东。今且闭门睡，都不管山翁。 \n李北平，班定远，魏云中。纷纷成败，任取勋业纪南宫。幸得明朝无雨，定是中宵有月，莫放酒尊空。起舞弄庭叶，清影伴岩松。",
  "dynasty": "宋代",
  "id": 61813,
  "name": "水调歌头（再和）",
  "poet": {
    "desc": "李曾伯(1198～1265至1275间) 南宋词人。字长孺，号可斋。原籍覃怀（今河南沁阳附近）。南渡后寓居嘉兴（今属浙江）。",
    "id": 584,
    "image": "https://raw.githubusercontent.com/hujiaweibujidao/poetry/master/image/image_584.jpg",
    "name": "李曾伯",
    "star": 0
  },
  "star": 1,
  "tags": []
}