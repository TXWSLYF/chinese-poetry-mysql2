{
  "content": "警世\n有见识越大夫，无转理楚三闾。正当权肯觅个脱身术，那的是高才处。\n老孤，面糊，休直待虚名误。全身远害倒大福，驾一叶扁舟去，烟水云林，皆无租赋，拣溪山好处居。相府，帅府，那与他别人住。\n肉撑翻鼎饕餮，士蚀损剑镆铘。诸公荣贵不曾绝，偏我如鸠拙。\n命耶，运耶，穷通内分优劣。蜂衙蚁阵且略别，伴四季闲风月。老瓦盆边，无明无夜，盆乾时酒再赊。醉也，睡也，一任教花开谢。\n受官厅暮雨残，待漏院晓霜寒。耽耽九虎隔重关，更险似连云栈。\n左难，右难，牢着脚周公旦。功成名遂不退闲，真个是痴呆汉。梦里浮华，浑无多限，觉来时两鬓斑。试看，这番，又是个新公案。\n老风情\n莺花寨不受敌，雨云乡纳降旗。簪花人老不相宜，枉惹的人牙戏。\n忏悔，罪累，要绝了鸾凤配。人心争奈不是木石，长感动思凡意。得遇知心，私情机密，有风声我怕谁。你任谁，问伊，硬抵着头皮讳。\n自误\n肉肥甘酒韵美，多一口便伤食。家传一翁淡黄齑，吃过后须回味。\n恁地，老实，尚不可渔樵意。时乎命也我自知，无半点闲萦系。枕石眠云，蘧庐天地，正胡蝶魂梦里。晓鸡，乱啼，又惊觉陈抟睡。\n劝娼\n花刷子拽大权，俏勤儿受熬煎。又待趁风流成就了好姻缘，又待认没幸看钱面。\n爱贤，爱钱，两件儿都从伊便。爱贤后谁强如李亚仙，爱钱把冯魁缠。敬富嫌贫，贤愚不辨，想苏卿也识见浅。当时你眼前，若选，谁后似双知县。",
  "dynasty": "元代",
  "id": 70317,
  "name": "【中吕】快活三过朝天子_警世有见识",
  "poet": {
    "desc": "曾瑞（生卒年不详）， 元代散曲作家。字瑞卿，自号褐夫。大兴（今北京市大兴区）人。因喜江浙人才风物而移家南方。《录鬼簿》记他“临终之日，诣门吊者以千数”，可知他当时已有盛名。由于志不屈物，不解趋附奉承，所以终身不仕，优游市井，赖江淮一带熟人馈赠为生。善绘画，能作隐语小曲，散曲集有《诗酒馀音》行于当世，今佚。",
    "id": 1009,
    "name": "曾瑞",
    "star": 0
  },
  "star": 1,
  "tags": []
}