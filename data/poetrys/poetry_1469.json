{
  "content": "窗前好树名玫瑰，去年花落今年开。无情春色尚识返， \n君心忽断何时来。忆昔妆成候仙仗，宫琐玲珑日新上。 \n拊心却笑西子嚬，掩鼻谁忧郑姬谤。草染文章衣下履， \n花粘甲乙床前帐。三千玉貌休自夸，十二金钗独相向。 \n盛衰倾夺欲何如，娇爱翻悲逐佞谀。重远岂能惭沼鹄， \n弃前方见泣船鱼。看笼不记熏龙脑，咏扇空曾秃鼠须。 \n始意类萝新托柏，终伤如荠却甘荼。深院独开还独闭， \n鹦鹉惊飞苔覆地。满箱旧赐前日衣，渍枕新垂夜来泪。 \n痕多开镜照还悲，绿髻青蛾尚未衰。莫道新缣长绝比， \n犹逢故剑会相追。",
  "dynasty": "唐代",
  "id": 1469,
  "name": "相和歌辞。宫怨",
  "poet": {
    "desc": "长孙佐辅，唐，（约公元七九四年前后在世）字不详，朔方人。生卒年均不详，约唐德宗贞元中前后在世。累举进士不第，放荡不羁。弟公辅为吉州刺史，遂往依之。后终不仕。佐辅有诗集号古调集，《全唐诗》存其诗17首。",
    "id": 3083,
    "name": "长孙佐辅",
    "star": 0
  },
  "star": 1,
  "tags": []
}