{
  "content": "烟水吴都郭，阊门架碧流。绿杨深浅巷，青翰往来舟。 \n朱户千家室，丹楹百处楼。水光摇极浦，草色辨长洲。 \n忆作麻衣翠，曾为旅棹游。放歌随楚老，清宴奉诸侯。 \n花寺听莺入，春湖看雁留。里吟传绮唱，乡语认歈讴。 \n桥转攒虹饮，波通斗鹢浮。竹扉梅圃静，水巷橘园幽。 \n缝堵荒麋苑，穿岩破虎丘。旧风犹越鼓，馀俗尚吴钩。 \n故馆曾闲访，遗基亦遍搜。吹台山木尽，香径佛宫秋。 \n帐殿菰蒲掩，云房露雾收。苎萝妖覆灭，荆棘鬼包羞。 \n风月俄黄绶，经过半白头。重来冠盖客，非复别离愁。 \n候火分通陌，前旌驻外邮。水风摇彩旆，堤柳引鸣驺。 \n问吏儿孙隔，呼名礼敬修。顾瞻殊宿昔，语默过悲忧。 \n义感心空在，容衰日易偷。还持沧海诏，从此布皇猷。",
  "dynasty": "唐代",
  "id": 25039,
  "name": "过吴门二十四韵",
  "poet": {
    "desc": "李绅（772—846）汉族，亳州（今属安徽）人，生于乌程（今浙江湖州），长于润州无锡（今属江苏）。字公垂。27岁考中进士，补国子助教。与元稹、白居易交游甚密，他一生最闪光的部分在于诗歌，他是在文学史上产生过巨大影响的新乐府运动的参与者。作有《乐府新题》20首，已佚。著有《悯农》诗两首：“锄禾日当午，汗滴禾下土，谁知盘中餐，粒粒皆辛苦。”脍灸人口，妇孺皆知，千古传诵。《全唐诗》存其诗四卷。",
    "id": 683,
    "image": "https://raw.githubusercontent.com/hujiaweibujidao/poetry/master/image/image_683.jpg",
    "name": "李绅",
    "star": 0
  },
  "star": 1,
  "tags": []
}