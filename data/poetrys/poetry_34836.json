{
  "content": "灞岸江头腊雪消，东风偷软入纤条。 \n春来不忍登楼望，万架金丝著地娇。 \n受尽风霜得到春，一条条是逐年新。 \n寻常送别无馀事，争忍攀将过与人。 \n长恨阳和也世情，把香和艳与红英。 \n家家只是栽桃李，独自无根到处生。 \n只为遮楼又拂桥，被人摧折好枝条。 \n假饶张绪如今在，须把风流暗里销。 \n弱带低垂可自由，傍他门户倚他楼。 \n金风不解相抬举，露压烟欺直到秋。 \n终日堂前学画眉，几人曾道胜花枝。 \n试看三月春残后，门外青阴是阿谁。 \n也曾飞絮谢家庭，从此风流别有名。 \n不是向人无用处，一枝愁杀别离情。 \n从来只是爱花人，杨柳何曾占得春。 \n多向客亭门外立，与他迎送往来尘。 \n强扶柔态酒难醒，殢著春风别有情。 \n公子王孙且相伴，与君俱得几时荣。 \n无赖秋风斗觉寒，万条烟草一时干。 \n游人若要春消息，直向江头腊后看。",
  "dynasty": "唐代",
  "id": 34836,
  "name": "柳十首",
  "poet": {
    "desc": "李山甫，唐朝。咸通中累举不第，依魏博幕府为从事。尝逮事乐彦祯、罗弘信父子，文笔雄健，名著一方。诗一卷。",
    "id": 1308,
    "name": "李山甫",
    "star": 0
  },
  "star": 6,
  "tags": []
}