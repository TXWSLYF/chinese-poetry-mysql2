{
  "content": "京江水清滑，生女白如脂。其间杜秋者，不劳朱粉施。 \n老濞即山铸，后庭千双眉。秋持玉斝醉，与唱金缕衣。 \n濞既白首叛，秋亦红泪滋。吴江落日渡，灞岸绿杨垂。 \n联裾见天子，盼眄独依依。椒壁悬锦幕，镜奁蟠蛟螭。 \n低鬟认新宠，窈袅复融怡。月上白璧门，桂影凉参差。 \n金阶露新重，闲捻紫箫吹。莓苔夹城路，南苑雁初飞。 \n红粉羽林杖，独赐辟邪旗。归来煮豹胎，餍饫不能饴。 \n咸池升日庆，铜雀分香悲。雷音后车远，事往落花时。 \n燕禖得皇子，壮发绿緌緌.画堂授傅姆，天人亲捧持。 \n虎睛珠络褓，金盘犀镇帷。长杨射熊罴，武帐弄哑咿。 \n渐抛竹马剧，稍出舞鸡奇。崭崭整冠珮，侍宴坐瑶池。 \n眉宇俨图画，神秀射朝辉。一尺桐偶人，江充知自欺。 \n王幽茅土削，秋放故乡归。觚棱拂斗极，回首尚迟迟。 \n四朝三十载，似梦复疑非。潼关识旧吏，吏发已如丝。 \n却唤吴江渡，舟人那得知。归来四邻改，茂苑草菲菲。 \n清血洒不尽，仰天知问谁。寒衣一匹素，夜借邻人机。 \n我昨金陵过，闻之为歔欷。自古皆一贯，变化安能推。 \n夏姬灭两国，逃作巫臣姬。西子下姑苏，一舸逐鸱夷。 \n织室魏豹俘，作汉太平基。误置代籍中，两朝尊母仪。 \n光武绍高祖，本系生唐儿。珊瑚破高齐，作婢舂黄糜。 \n萧后去扬州，突厥为阏氏。女子固不定，士林亦难期。 \n射钩后呼父，钓翁王者师。无国要孟子，有人毁仲尼。 \n秦因逐客令，柄归丞相斯。安知魏齐首，见断箦中尸。 \n给丧蹶张辈，廊庙冠峨危。珥貂七叶贵，何妨戎虏支。 \n苏武却生返，邓通终死饥。主张既难测，翻覆亦其宜。 \n地尽有何物，天外复何之。指何为而捉，足何为而驰。 \n耳何为而听，目何为而窥。已身不自晓，此外何思惟。 \n因倾一樽酒，题作杜秋诗。愁来独长咏，聊可以自怡。",
  "dynasty": "唐代",
  "id": 27531,
  "name": "杜秋娘诗",
  "poet": {
    "desc": "杜牧（公元803－约852年），字牧之，号樊川居士，汉族，京兆万年（今陕西西安）人，唐代诗人。杜牧人称“小杜”，以别于杜甫。与李商隐并称“小李杜”。因晚年居长安南樊川别墅，故后世称“杜樊川”，著有《樊川文集》。",
    "id": 211,
    "image": "https://raw.githubusercontent.com/hujiaweibujidao/poetry/master/image/image_211.jpg",
    "name": "杜牧",
    "star": 0
  },
  "star": 11,
  "tags": []
}