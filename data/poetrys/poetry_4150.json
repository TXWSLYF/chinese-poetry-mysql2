{
  "content": "四十九变化，一十三死生。翕忽玄黄里，驱驰风雨情。 \n是非纷妄作，宠辱坐相惊。至人独幽鉴，窈窕随昏明。 \n咫尺山河道，轩窗日月庭。别离焉足问，悲乐固能并。 \n我辈何为尔，栖皇犹未平。金台可攀陟，宝界绝将迎。 \n户牖观天地，阶基上杳冥。自超三界乐，安知万里征。 \n中国要荒内，人寰宇宙荣。弦望如朝夕，宁嗟蜀道行。",
  "dynasty": "唐代",
  "id": 4150,
  "name": "夏日晖上人房别李参军崇嗣",
  "poet": {
    "desc": "陈子昂（约公元661～公元702），唐代文学家，初唐诗文革新人物之一。字伯玉，汉族，梓州射洪(今属四川)人。因曾任右拾遗，后世称为陈拾遗。光宅进士，历仕武则天朝麟台正字、右拾遗。解职归乡后受人所害，忧愤而死。其存诗共100多首，其中最有代表性的是《感遇》诗38首，《蓟丘览古赠卢居士藏用》7首和《登幽州台歌》。",
    "id": 12,
    "image": "https://raw.githubusercontent.com/hujiaweibujidao/poetry/master/image/image_12.jpg",
    "name": "陈子昂",
    "star": 0
  },
  "star": 2,
  "tags": []
}