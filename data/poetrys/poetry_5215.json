{
  "content": "隋家天子忆扬州，厌坐深宫傍海游。穿地凿山开御路， \n鸣笳叠鼓泛清流。流从巩北分河口，直到淮南种官柳。 \n功成力尽人旋亡，代谢年移树空有。当时彩女侍君王， \n绣帐旌门对柳行。青叶交垂连幔色，白花飞度染衣香。 \n今日摧残何用道，数里曾无一枝好。驿骑征帆损更多， \n山精野魅藏应老。凉风八月露为霜，日夜孤舟入帝乡。 \n河畔时时闻木落，客中无不泪沾裳。",
  "dynasty": "唐代",
  "id": 5215,
  "name": "汴堤柳（一本作题河边枯柳）",
  "poet": {
    "desc": "王泠然（？692--？725），字仲清。太原（今属山西）人。开元五年登进士第，后官太子校书郎。曾上书张说自荐，未果。秩满，迁右威卫兵曹参军。工文赋诗。气质豪爽，当言无所回忌，乃卓荦奇才，济世之器。惜其不大显而终。有集今传。",
    "id": 1449,
    "name": "王泠然",
    "star": 0
  },
  "star": 1,
  "tags": []
}