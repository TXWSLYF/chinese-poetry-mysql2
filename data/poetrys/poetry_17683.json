{
  "content": "我所思兮在何所，情多地遐兮遍处处。东西南北皆欲往， \n千江隔兮万山阻。春风吹园杂花开，朝日照屋百鸟语。 \n三杯取醉不复论，一生长恨奈何许。 \n皇天平分成四时，春气漫诞最可悲。杂花妆林草盖地， \n白日坐上倾天维。蜂喧鸟咽留不得，红萼万片从风吹。 \n岂如秋霜虽惨冽，摧落老物谁惜之。为此径须沽酒饮， \n自外天地弃不疑。近怜李杜无检束，烂漫长醉多文辞。 \n屈原离骚二十五，不肯餔啜糟与醨.惜哉此子巧言语， \n不到圣处宁非痴。幸逢尧舜明四目，条理品汇皆得宜。 \n平明出门暮归舍，酩酊马上知为谁。 \n朝骑一马出，暝就一床卧。诗书渐欲抛，节行久已惰。 \n冠欹感发秃，语误惊齿堕。孤负平生心，已矣知何奈。 \n我恨不如江头人，长网横江遮紫鳞。独宿荒陂射凫雁， \n卖纳租赋官不嗔。归来欢笑对妻子，衣食自给宁羞贫。 \n今者无端读书史，智慧只足劳精神。画蛇著足无处用， \n两鬓霜白趋埃尘。乾愁漫解坐自累，与众异趣谁相亲。 \n数杯浇肠虽暂醉，皎皎万虑醒还新。百年未满不得死， \n且可勤买抛青春。",
  "dynasty": "唐代",
  "id": 17683,
  "name": "感春四首",
  "poet": {
    "desc": "韩愈（768～824）字退之，唐代文学家、哲学家、思想家，河阳（今河南省焦作孟州市）人，汉族。祖籍河北昌黎，世称韩昌黎。晚年任吏部侍郎，又称韩吏部。谥号“文”，又称韩文公。他与柳宗元同为唐代古文运动的倡导者，主张学习先秦两汉的散文语言，破骈为散，扩大文言文的表达功能。宋代苏轼称他“文起八代之衰”，明人推他为唐宋八大家之首，与柳宗元并称“韩柳”，有“文章巨公”和“百代文宗”之名，作品都收在《昌黎先生集》里。韩愈在思想上是中国“道统”观念的确立者，是尊儒反佛的里程碑式人物。",
    "id": 682,
    "image": "https://raw.githubusercontent.com/hujiaweibujidao/poetry/master/image/image_682.jpg",
    "name": "韩愈",
    "star": 0
  },
  "star": 4,
  "tags": []
}