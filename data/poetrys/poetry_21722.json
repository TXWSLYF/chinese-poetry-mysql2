{
  "content": "元和二年秋，我年三十七。长庆二年秋，我年五十一。 \n中间十四年，六年居谴黜。穷通与荣悴，委运随外物。 \n遂师庐山远，重吊湘江屈。夜听竹枝愁，秋看滟堆没。 \n近辞巴郡印，又秉纶闱笔。晚遇何足言，白发映朱绂。 \n销沉昔意气，改换旧容质。独有曲江秋，风烟如往日。 \n疏芜南岸草，萧飒西风树。秋到未几时，蝉声又无数。 \n莎平绿茸合，莲落青房露。今日临望时，往年感秋处。 \n池中水依旧，城上山如故。独我鬓间毛，昔黑今垂素。 \n荣名与壮齿，相避如朝暮。时命始欲来，年颜已先去。 \n当春不欢乐，临老徒惊误。故作咏怀诗，题于曲江路。",
  "dynasty": "唐代",
  "id": 21722,
  "name": "曲江感秋二首",
  "poet": {
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。",
    "id": 665,
    "image": "https://raw.githubusercontent.com/hujiaweibujidao/poetry/master/image/image_665.jpg",
    "name": "白居易",
    "star": 0
  },
  "star": 1,
  "tags": []
}