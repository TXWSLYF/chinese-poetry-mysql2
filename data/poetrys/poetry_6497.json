{
  "content": "落日山水清，乱流鸣淙淙。旧蒲雨抽节，新花水对窗。 \n溪中日已没，归鸟多为双。杉松引直路，出谷临前湖。 \n洲渚晚色静，又观花与蒲。入溪复登岭，草浅寒流速。 \n圆月明高峰，春山因独宿。松阴澄初夜，曙色分远目。 \n日出城南隅，青青媚川陆。乱花覆东郭，碧气销长林。 \n四郊一清影，千里归寸心。前瞻王程促，却恋云门深。 \n毕景有馀兴，到家弹玉琴。",
  "dynasty": "唐代",
  "id": 6497,
  "name": "白湖寺后溪宿云门",
  "poet": {
    "desc": "常建(708-765)，唐代诗人，字号不详，有说是邢台人或说长安（今陕西西安）人，开元十五年与王昌龄同榜进士，长仕宦不得意，来往山水名胜，过着一个很长时期的漫游生活。后移家隐居鄂渚。大历中，曾任盱眙尉。",
    "id": 443,
    "image": "https://raw.githubusercontent.com/hujiaweibujidao/poetry/master/image/image_443.jpg",
    "name": "常建",
    "star": 0
  },
  "star": 1,
  "tags": []
}