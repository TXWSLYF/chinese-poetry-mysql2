{
  "content": "多病辞官罢，闲居作赋成。图书唯药箓，饮食止藜羹。 \n学谢淹中术，诗无邺下名。不堪趋建礼，讵是厌承明。 \n已辍金门步，方从石路行。远山期道士，高柳觅先生。 \n性懒尤因疾，家贫自省营。种苗虽尚短，谷价幸全轻。 \n篇咏投康乐，壶觞就步兵。何人肯相访，开户一逢迎。",
  "dynasty": "唐代",
  "id": 12933,
  "name": "闲居作",
  "poet": {
    "desc": "皇甫冉，字茂政。约唐玄宗开元五年（公元717年）出生，卒于唐代宗大历五年（公元770年），润州（今镇江）丹阳人，著名诗人。先世居甘肃泾州。天宝十五年进士。曾官无锡尉，大历初入河南节度使王缙幕，终左拾遗、右补阙。其诗清新飘逸，多飘泊之感。",
    "id": 397,
    "image": "https://raw.githubusercontent.com/hujiaweibujidao/poetry/master/image/image_397.jpg",
    "name": "皇甫冉",
    "star": 0
  },
  "star": 1,
  "tags": []
}