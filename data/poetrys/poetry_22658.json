{
  "content": "送春君何在，君在山阴署。忆我苏杭时，春游亦多处。 \n为君歌往事，岂敢辞劳虑。莫怪言语狂，须知酬答遽。 \n江南腊月半，水冻凝如瘀。寒景尚苍茫，和风已吹嘘。 \n女墙城似灶，雁齿桥如锯。鱼尾上奫沦，草芽生沮洳。 \n律迟太簇管，日缓羲和驭。布泽木龙催，迎春土牛助。 \n雨师习习洒，云将飘飘翥。四野万里晴，千山一时曙。 \n杭土丽且康，苏民富而庶。善恶有惩劝，刚柔无吐茹。 \n两衙少辞牒，四境稀书疏。俗以劳俫安，政因闲暇著。 \n仙亭日登眺，虎丘时游豫。寻幽驻旌轩，选胜回宾御。 \n舟移溪鸟避，乐作林猿觑。池古莫耶沉，石奇罗刹踞。 \n水苗泥易耨，畬粟灰难锄。紫蕨抽出畦，白莲埋在淤。 \n萎花红带黯，湿叶黄含菸。镜动波飐菱，雪回风旋絮。 \n手经攀桂馥，齿为尝梅楚。坐并船脚欹，行多马蹄跙. \n圣贤清浊醉，水陆鲜肥饫。鱼鲙芥酱调，水葵盐豉絮。 \n虽微五袴咏，幸免兆人诅。但令乐不荒，何必游无倨。 \n吴苑仆寻罢，越城公尚据。旧游几客存，新宴谁人与。 \n莫空文举酒，强下何曾箸。江上易优游，城中多毁誉。 \n分应当自尽，事勿求人恕。我既无子孙，君仍毕婚娶。 \n久为云雨别，终拟江湖去。范蠡有扁舟，陶潜有篮舆。 \n两心苦相忆，两口遥相语。最恨七年春，春来各一处。",
  "dynasty": "唐代",
  "id": 22658,
  "name": "和微之诗二十三首。和三月三十日四十韵",
  "poet": {
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。",
    "id": 665,
    "image": "https://raw.githubusercontent.com/hujiaweibujidao/poetry/master/image/image_665.jpg",
    "name": "白居易",
    "star": 0
  },
  "star": 1,
  "tags": []
}