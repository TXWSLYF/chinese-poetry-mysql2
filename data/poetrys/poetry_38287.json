{
  "content": "帝里无成久滞淹，别家三度见新蟾。郄诜丹桂无人指， \n阮籍青襟有泪沾。溪上却思云满屋，镜中惟怕雪生髯。 \n病如原宪谁能疗，蹇似刘桢岂用占。雾雨十年同隐遁， \n风雷何日振沈潜。吁嗟每被更声引，歌咏还因酒思添。 \n客舍正甘愁寂寂，郡楼遥想醉恹恹。已闻铃阁悬新诏， \n即向纶闱副具瞻。济物便同川上楫，慰心还似邑中黔。 \n观星始觉中郎贵，问俗方知太守廉。宅后绿波栖画鹢， \n马前红袖簇丹襜.闲招好客斟香蚁，闷对琼花咏散盐。 \n积冻慢封寒溜细，暮云高拔远峰尖。讼堂无事冰生印， \n水榭高吟月透帘。松下围棋期褚胤，笔头飞箭荐陶谦。 \n未知匣剑何时跃，但恐铅刀不再铦。虽有远心长拥篲， \n耻将新剑学编苫。才惊素节移铜律，又见玄冥变玉签。 \n百口似萍依广岸，一身如燕恋高檐。如今正困风波力， \n更向人中问宋纤。",
  "dynasty": "唐代",
  "id": 38287,
  "name": "冬日长安感志寄献虢州崔郎中二十韵",
  "poet": {
    "desc": "韦庄（约836年─910年），字端己，杜陵（今中国陕西省西安市附近）人，诗人韦应物的四代孙，唐朝花间派词人，词风清丽，有《浣花词》流传。曾任前蜀宰相，谥文靖。",
    "id": 622,
    "image": "https://raw.githubusercontent.com/hujiaweibujidao/poetry/master/image/image_622.jpg",
    "name": "韦庄",
    "star": 0
  },
  "star": 1,
  "tags": []
}