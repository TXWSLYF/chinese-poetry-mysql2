{
  "content": "吾友有宝剑，密之如密友。我实胶漆交，中堂共杯酒。 \n酒酣肝胆露，恨不眼前剖。高唱荆卿歌，乱击相如缶。 \n更击复更唱，更酌亦更寿。白虹坐上飞，青蛇匣中吼。 \n我闻音响异，疑是干将偶。为君再拜言，神物可见不。 \n君言我所重，我自为君取。迎箧已焚香，近鞘先泽手。 \n徐抽寸寸刃，渐屈弯弯肘。杀杀霜在锋，团团月临纽。 \n逡巡潜虬跃，郁律惊左右。霆电满室光，蛟龙绕身走。 \n我为捧之泣，此剑别来久。铸时近山破，藏在松桂朽。 \n幽匣狱底埋，神人水心守。本是稽泥淬，果非雷焕有。 \n我欲评剑功，愿君良听受。剑可剸犀兕，剑可切琼玖。 \n剑决天外云，剑冲日中斗。剑隳妖蛇腹，剑拂佞臣首。 \n太古初断鳌，武王亲击纣。燕丹卷地图，陈平绾花绶。 \n曾被桂树枝，寒光射林薮。曾经铸农器，利用翦稂莠。 \n神物终变化，复为龙牝牡。晋末武库烧，脱然排户牖。 \n为欲扫群胡，散作弥天帚。自兹失所往，豪英共为诟。 \n今复谁人铸，挺然千载后。既非古风胡，无乃近鸦九。 \n自我与君游，平生益自负。况擎宝剑出，重以雄心扣。 \n此剑何太奇，此心何太厚。劝君慎所用，所用无或苟。 \n潜将辟魑魅，勿但防妾妇。留斩泓下蛟，莫试街中狗。 \n君今困泥滓，我亦坌尘垢。俗耳惊大言，逢人少开口。",
  "dynasty": "唐代",
  "id": 20552,
  "name": "说剑",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 20,
  "tags": []
}