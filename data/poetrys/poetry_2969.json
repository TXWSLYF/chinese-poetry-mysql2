{
  "content": "代业京华里，远投魑魅乡。登高望不极，云海四茫茫。 \n伊昔承休盼，曾为人所羡。两朝赐颜色，二纪陪欢宴。 \n昆明御宿侍龙媒，伊阙天泉复几回。西夏黄河水心剑， \n东周清洛羽觞杯。苑中落花扫还合，河畔垂杨拨不开。 \n千春万寿多行乐，柏梁和歌攀睿作。赐金分帛奉恩辉， \n风举云摇入紫微。晨趋北阙鸣珂至，夜出南宫把烛归。 \n载笔儒林多岁月，襆被文昌佐吴越。越中山海高且深， \n兴来无处不登临。永和九年刺海郡，暮春三月醉山阴。 \n愚谓嬉游长似昔，不言流寓欻成今。始安繁华旧风俗， \n帐饮倾城沸江曲。主人丝管清且悲，客子肝肠断还续。 \n荔浦蘅皋万里馀，洛阳音信绝能疏。故园今日应愁思， \n曲水何能更祓除。逐伴谁怜合浦叶，思归岂食桂江鱼。 \n不求汉使金囊赠，愿得佳人锦字书。",
  "dynasty": "唐代",
  "id": 2969,
  "name": "桂州三月三日（一作桂阳三日述怀）",
  "poet": {
    "desc": "宋之问，字延清，一名少连，汉族，汾州（今山西汾阳市）人。一说虢州弘农（今河南灵宝县）人。初唐时期的著名诗人。",
    "id": 248,
    "image": "https://raw.githubusercontent.com/hujiaweibujidao/poetry/master/image/image_248.jpg",
    "name": "宋之问",
    "star": 0
  },
  "star": 1,
  "tags": []
}