{
  "content": "吾族白眉良，才华动洛阳。观光初入仕，应宿始为郎。 \n飞萤玩书籍，白凤吐文章。海卿逾往雅，河尹冠前张。 \n择才绥鄢郢，殊化被江湘。高楼临广陌，甲第敞通庄。 \n列馆邙山下，疏亭洛水傍。昌年赏丰陌，暇日悦林塘。 \n衣冠皆秀彦，罗绮尽名倡。隔岸闻歌度，临池见舞行。 \n门庭寒变色，棨戟日生光。穷阴方叆叇，杀气正苍茫。 \n感时兴盛作，晚岁共多伤。积德韦丞相，通神张子房。 \n吟草遍簪绂，逸韵合宫商。功名守留省，滥迹在文昌。 \n家园遥可见，台寺近相望。无庸乘侍谒，有暇共翱翔。 \n棣华依雁序，竹叶拂鸾觞。水坐怜秋月，山行弄晚芳。 \n恩华惭服冕，友爱勖垂堂。无由报天德，相顾咏时康。",
  "dynasty": "唐代",
  "id": 4532,
  "name": "同光禄弟冬日述怀",
  "poet": {
    "desc": "崔泰之，唐朝人，清河东武人。以职方郎中兼右史事预诛二张。开元中，封清河郡公，官工部尚书。追赠荆州大都督。",
    "id": 3075,
    "name": "崔泰之",
    "star": 0
  },
  "star": 1,
  "tags": []
}