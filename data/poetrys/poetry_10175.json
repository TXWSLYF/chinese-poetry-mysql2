{
  "content": "亚相膺时杰，群才遇良工。翩翩幕下来，拜赐甘泉宫。 \n信知命世奇，适会非常功。侍御执邦宪，清词焕春丛。 \n末路望绣衣，他时常发蒙。孰云三军壮，惧我弹射雄。 \n谁谓万里遥，在我樽俎中。光禄经济器，精微自深衷。 \n前席屡荣问，长城兼在躬。高纵激颓波，逸翮驰苍穹。 \n将副节制筹，欲令沙漠空。司业志应徐，雅度思冲融。 \n相思三十年，忆昨犹儿童。今来抱青紫，忽若披鹓鸿。 \n说剑增慷慨，论交持始终。秘书即吾门，虚白无不通。 \n多才陆平原，硕学郑司农。献封到关西，独步归山东。 \n永意久知处，嘉言能亢宗。客从梁宋来，行役随转蓬。 \n酬赠欣元弟，忆贤瞻数公。游鳞戏沧浪，鸣凤栖梧桐。 \n并负垂天翼，俱乘破浪风。眈眈天府间，偃仰谁敢同。 \n何意构广厦，翻然顾雕虫。应知阮步兵，惆怅此途穷。",
  "dynasty": "唐代",
  "id": 10175,
  "name": "酬秘书弟兼寄幕下诸公",
  "poet": {
    "desc": "高适是我国唐代著名的边塞诗人，世称“高常侍”。 作品收录于《高常侍集》。高适与岑参并称“高岑”，其诗作笔力雄健，气势奔放，洋溢着盛唐时期所特有的奋发进取、蓬勃向上的时代精神。",
    "id": 227,
    "image": "https://raw.githubusercontent.com/hujiaweibujidao/poetry/master/image/image_227.jpg",
    "name": "高适",
    "star": 0
  },
  "star": 2,
  "tags": []
}