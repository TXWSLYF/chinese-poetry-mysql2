{
  "content": "暮宿南洲草，晨行北岸林。日悬沧海阔，水隔洞庭深。 \n烟景无留意，风波有异浔。岁游难极目，春戏易为心。 \n朝夕无荣遇，芳菲已满襟。 \n艳唱潮初落，江花露未晞。春洲惊翡翠，朱服弄芳菲。 \n画舫烟中浅，青阳日际微。锦帆冲浪湿，罗袖拂行衣。 \n含情罢所采，相叹惜流晖。 \n君为陇西客，妾遇江南春。朝游含灵果，夕采弄风蘋. \n果气时不歇，蘋花日自新。以此江南物，持赠陇西人。 \n空盈万里怀，欲赠竟无因。 \n皓如楚江月，霭若吴岫云。波中自皎镜，山上亦氤氲。 \n明月留照妾，轻云持赠君。山川各离散，光气乃殊分。 \n天涯一为别，江北不相闻。 \n舣舟乘潮去，风帆振早凉。潮平见楚甸，天际望维扬。 \n洄溯经千里，烟波接两乡。云明江屿出，日照海流长。 \n此中逢岁晏，浦树落花芳。 \n暮春三月晴，维扬吴楚城。城临大江汜，回映洞浦清。 \n晴云曲金阁，珠楼碧烟里。月明芳树群鸟飞， \n风过长林杂花起。可怜离别谁家子，于此一至情何已。 \n北堂红草盛zv茸，南湖碧水照芙蓉。朝游暮起金花尽， \n渐觉罗裳珠露浓。自惜妍华三五岁，已叹关山千万重。 \n人情一去无还日，欲赠怀芳怨不逢。 \n忆昔江南年盛时，平生怨在长洲曲。冠盖星繁江水上， \n冲风摽落洞庭渌。落花两袖红纷纷，朝霞高阁洗晴云。 \n谁言此处婵娟子，珠玉为心以奉君。",
  "dynasty": "唐代",
  "id": 4111,
  "name": "江南曲八首",
  "poet": {
    "desc": "刘希夷 （约651-？） 唐诗人。 一名庭芝，字延之（一作庭芝），汉族，汝州（今河南省汝州市）人。 上元进士，善弹琵琶。其诗以歌行见长，多写闺情，辞意柔婉华丽，且多感伤情调。《代悲白头吟》有“年年岁岁花相似，岁岁年年人不同”句，相传其舅宋之问欲据为已有，希夷不允，之问竟遣人用土囊将他压死。延之少有文华，落魄不拘常格，后为人所害，死时年未三十。原有集，已失传。",
    "id": 784,
    "name": "刘希夷",
    "star": 0
  },
  "star": 5,
  "tags": []
}