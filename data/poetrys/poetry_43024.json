{
  "content": "岩穴多遗秀，弓车屡远招。周王尊渭叟，颍客傲唐尧。 \n出处天波洽，关河地势遥。瞻星吴郡夜，作雾华山朝。 \n清论虚重席，闲居挂一瓢。渔歌思坐酌，宸渥宠行轺。 \n春为荷裳暖，霜因葛履消。层崖悬瀑溜，万壑振清飙。 \n谷鸟犹迁木，场驹正食苗。谢安何日起，台鼎伫君调。",
  "dynasty": "唐代",
  "id": 43024,
  "name": "送戴三征君还谷口旧居",
  "poet": {
    "desc": "理莹，与寇坦同时。诗一首。",
    "id": 2781,
    "name": "理莹",
    "star": 0
  },
  "star": 1,
  "tags": []
}