{
  "content": "白下同归路，乌衣枉作邻。珮声犹隔箔，香气已迎人。 \n酒劝杯须满，书羞字不匀。歌怜黄竹怨，味实碧桃珍。 \n翦烛非良策，当关是要津。东阿初度洛，杨恽旧家秦。 \n粉化横波溢，衫轻晓雾春。鸦黄双凤翅，麝月半鱼鳞。 \n别袂翻如浪，回肠转似轮。后期才注脚，前事又含颦。 \n纵有才难咏，宁无画逼真。天香闻更有，琼树见长新。 \n斗草常更仆，迷阄误达晨。嗅花判不得，檀注惹风尘。",
  "dynasty": "唐代",
  "id": 37379,
  "name": "倒押前韵",
  "poet": {
    "desc": "韩偓（公元842年～公元923年）。中国唐代诗人。乳名冬郎，字致光，号致尧，晚年又号玉山樵人。陕西万年县（今樊川）人。自幼聪明好学，10岁时，曾即席赋诗送其姨夫李商隐，令满座皆惊，李商隐称赞其诗是“雏凤清于老凤声”。龙纪元年(889年)，韩偓中进士，初在河中镇节度使幕府任职，后入朝历任左拾遗、左谏议大夫、度支副使、翰林学士。",
    "id": 130,
    "image": "https://raw.githubusercontent.com/hujiaweibujidao/poetry/master/image/image_130.jpg",
    "name": "韩偓",
    "star": 0
  },
  "star": 1,
  "tags": []
}