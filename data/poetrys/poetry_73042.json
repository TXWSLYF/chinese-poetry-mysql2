{
  "content": "盛夏万物当长养，骄阳不雨谁为忧。\n天无纤云野赬色，草木焦卷如经秋。\n南阳太守自引咎，不以天时为怨尤。\n斋精洁虑祠望内，僚属奔从无停輈。\n谩取诗言占离毕，徒依风俗验鸣鸠。\n忽闻郡北直百里，岑岑岐笠藏灵湫。\n持牲遣吏诣其下，俎豆未辙升阴虬。\n电光划划遶岩壁，雷声隐隐生山陬。\n拥云驰雨自东上，西风上猛云还收。\n神龙蓄志未发泄，明日更与顽阳雠。\n黤霭阴黑若卷海，联绵霹雳能破仇。\n沃然原隰洗妖气，浩尔沟渎扬平流。\n九谷有登百姓喜，蜿蜒歆祀神何羞。",
  "dynasty": "宋代",
  "id": 73042,
  "name": "和谢舍人洊震",
  "poet": {
    "desc": "梅尧臣（1002～1060）字圣俞，世称宛陵先生，北宋著名现实主义诗人。汉族，宣州宣城（今属安徽）人。宣城古称宛陵，世称宛陵先生。初试不第，以荫补河南主簿。50岁后，于皇祐三年（1051）始得宋仁宗召试，赐同进士出身，为太常博士。以欧阳修荐，为国子监直讲，累迁尚书都官员外郎，故世称“梅直讲”、“梅都官”。曾参与编撰《新唐书》，并为《孙子兵法》作注，所注为孙子十家著（或十一家著）之一。有《宛陵先生集》60卷，有《四部丛刊》影明刊本等。词存二首。",
    "id": 131,
    "image": "https://raw.githubusercontent.com/hujiaweibujidao/poetry/master/image/image_131.jpg",
    "name": "梅尧臣",
    "star": 0
  },
  "star": 1,
  "tags": []
}