{
  "content": "去年镊白鬓，镜里犹堪认年少。今年镊白发， \n两眼昏昏手战跳。满酌浓酹假颜色，颜色不扬翻自笑。 \n少年曾读古人书，本期独善安有馀。虽盖长安一片瓦， \n未遑卒岁容宁居。前年依亚成都府，月请俸缗六十五。 \n妻儿骨肉愁欲来，偏梁阁道归得否？长安六月尘亘天， \n池塘鼎沸林欲燃。合家恸哭出门送，独驱匹马陵山巅。 \n到官只是推诚信，终日兢兢幸无吝。丞相知怜为小心， \n忽然奏佩专城印。专城俸入一倍多，况兼职禄霜峨峨。 \n山妻稚女悉迎到，时列绿樽酣酒歌。醉来便向樽前倒， \n风月满头丝皓皓。虽然减得阖门忧，又加去国五年老。 \n五年老，知奈何？来日少，去日多。金锤锤碎黄金镊， \n更唱樽前老去歌。",
  "dynasty": "唐代",
  "id": 29618,
  "name": "镊白曲",
  "poet": {
    "desc": "薛逢，字陶臣，蒲洲河东（今山西永济县）人，会昌元年（公元八四一）进士。历侍御史、尚书郎。因恃才傲物，议论激切，屡忤权贵，故仕途颇不得意。《全唐诗》收录其诗一卷。《旧唐书》卷一九零，《新唐书》卷二零三皆有传。",
    "id": 524,
    "image": "https://raw.githubusercontent.com/hujiaweibujidao/poetry/master/image/image_524.jpg",
    "name": "薛逢",
    "star": 0
  },
  "star": 1,
  "tags": []
}