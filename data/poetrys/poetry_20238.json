{
  "content": "忽见除书到，韩君又学官。死生纵有命，人事始知难。 \n烈火先烧玉，庭芜不养兰。山夫与刺史，相对两巑岏。 \n干禄无便佞，宜知黜此身。员郎犹小小，国学大频频。 \n孤宦心肝直，天王苦死嗔。朝廷无谏议，谁是雪韩人。 \n何事遭朝贬，知何被不容。不如思所自，只欲涕无从。 \n爵服何曾好，荷衣已惯缝。朝官莫相识，归去老岩松。 \n力小垂垂上，天高又不登。致身唯一己，获罪则颜朋。 \n禄位埋坑阱，康庄垒剑棱。公卿共惜取，莫遣玉山崩。 \n谁怜野田子，海内一韩侯。左道官虽乐，刚肠得健无。 \n功名生地狱，礼教死天囚。莫言耕种好，须避蒺藜秋。",
  "dynasty": "唐代",
  "id": 20238,
  "name": "常州孟谏议座上闻韩员外职方贬国子博士有感五首",
  "poet": {
    "desc": "卢仝tóng〈形〉（约795－835） 唐代诗人，汉族，“初唐四杰”之一卢照邻的嫡系子孙。祖籍范阳（今河北省涿州市），生于河南济源市武山镇（今思礼村），早年隐少室山，自号玉川子。他刻苦读书，博览经史，工诗精文，不愿仕进。后迁居洛阳。家境贫困，仅破屋数间。但他刻苦读书，家中图书满架。仝性格狷介，颇类孟郊；但其狷介之性中更有一种雄豪之气，又近似韩愈。是韩孟诗派重要人物之一。",
    "id": 2251,
    "image": "https://raw.githubusercontent.com/hujiaweibujidao/poetry/master/image/image_2251.jpg",
    "name": "卢仝",
    "star": 0
  },
  "star": 1,
  "tags": []
}