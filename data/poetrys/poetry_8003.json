{
  "content": "楚人不识凤，重价求山鸡。献主昔云是，今来方觉迷。 \n自居漆园北，久别咸阳西。风飘落日去，节变流莺啼。 \n桃李寒未开，幽关岂来蹊。逢君发花萼，若与青云齐。 \n及此桑叶绿，春蚕起中闺。日出布谷鸣，田家拥锄犁。 \n顾余乏尺土，东作谁相携。傅说降霖雨，公输造云梯。 \n羌戎事未息，君子悲涂泥。报国有长策，成功羞执珪。 \n无由谒明主，杖策还蓬藜。他年尔相访，知我在磻溪。",
  "dynasty": "唐代",
  "id": 8003,
  "name": "赠从弟冽",
  "poet": {
    "desc": "李白（701年－762年），字太白，号青莲居士，唐朝浪漫主义诗人，被后人誉为“诗仙”。祖籍陇西成纪(待考)，出生于西域碎叶城，4岁再随父迁至剑南道绵州。李白存世诗文千余篇，有《李太白集》传世。762年病逝，享年61岁。其墓在今安徽当涂，四川江油、湖北安陆有纪念馆。",
    "id": 247,
    "image": "https://raw.githubusercontent.com/hujiaweibujidao/poetry/master/image/image_247.jpg",
    "name": "李白",
    "star": 0
  },
  "star": 1,
  "tags": []
}