{
  "content": "白水遍沟塍，青山对杜陵。晴明人望鹤，旷野鹿随僧。 \n古柳连巢折，荒堤带草崩。阴桥全覆雪，瀑溜半垂冰。 \n斗鼠摇松影，游龟落石层。韶光偏不待，衰败巧相仍。 \n桂树曾争折，龙门几共登。琴师阮校尉，诗和柳吴兴。 \n舐笔求书扇，张屏看画蝇。卜邻空遂约，问卦独无征。 \n投足经危路，收才遇直绳。守农穷自固，行乐病何能。 \n掩帙蓬蒿晚，临川景气澄。飒然成一叟，谁更慕鶱腾。",
  "dynasty": "唐代",
  "id": 14663,
  "name": "早春游樊川野居却寄李端校书兼呈…司空曙主簿耿湋拾遗",
  "poet": {
    "desc": "卢纶（约737-约799），字允言，唐代诗人，大历十才子之一，汉族，河中蒲（今山西省永济县）人。天宝末举进士，遇乱不第；代宗朝又应举， 屡试不第。大历六年，宰相元载举荐，授阌乡尉；后由王缙荐为集贤学士，秘书省校书郎，升监察御史。出为陕府户曹、河南密县令。后元载、王缙获罪，遭到牵连。德宗朝复为昭应令，又任河中浑瑊元帅府判官，官至检校户部郎中。有《卢户部诗集》。",
    "id": 583,
    "image": "https://raw.githubusercontent.com/hujiaweibujidao/poetry/master/image/image_583.jpg",
    "name": "卢纶",
    "star": 0
  },
  "star": 1,
  "tags": []
}