{
  "content": "姑苏台枕吴江水，层级鳞差向天倚。秋高露白万林空， \n低望吴田三百里。当时雄盛如何比，千仞无根立平地。 \n台前夹月吹玉鸾，台上迎凉撼金翠。银河倒泻君王醉， \n滟酒峨冠眄西子。宫娃酣态舞娉婷，香飙四飒青城坠。 \n伍员结舌长嘘嚱，忠谏无因到君耳。城乌啼尽海霞销， \n深掩金屏日高睡。王道潜隳伍员死，可叹斗间瞻王气。 \n会稽勾践拥长矛，万马鸣蹄扫空垒。瓦解冰销真可耻， \n凝艳妖芳安足恃。可怜荒堞晚冥濛，麋鹿呦呦达遗址。 \n君怀逸气还东吴，吟狂日日游姑苏。兴来下笔到奇景， \n瑶盘迸洒蛟人珠。大鹏矫翼翻云衢，嵩峰霁后凌天孤。 \n海潮秋打罗刹石，月魄夜当彭蠡湖。有时凝思家虚无， \n霓幢仿佛游仙都。琳琅暗戛玉华殿，天香静袅金芙蕖。 \n君声日下闻来久，清赡何人敢敌手。我逃名迹遁西林， \n不得灞陵倾别酒。莫便五湖为隐沦，年年三十升仙人。",
  "dynasty": "唐代",
  "id": 16163,
  "name": "姑苏怀古送秀才下第归江南",
  "poet": {
    "desc": "刘商，唐代诗人、画家，字子夏，彭城（今江苏徐州）人。大历（七六六至七七九）间进士。官礼部郎中。能文善画，诗以乐府见长。刘商的诗歌作品很多，代表作有《琴曲歌辞·胡笳十八拍》，这是他罢庐州合肥县令后所作，约写于大历四五年（769——770）。《唐才子传》卷四说他“拟蔡淡《胡笳曲》，脍炙当时”。《全唐诗》收录有刘商的很多诗歌。",
    "id": 745,
    "name": "刘商",
    "star": 0
  },
  "star": 2,
  "tags": []
}