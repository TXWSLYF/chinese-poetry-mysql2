{
  "content": "春风约柳一片西，欲托鸟翼传音稽。\n昨朝偶向东城去，草草又逢骢马蹄。\n长髯御史威正峭，沙堤来坐气吐霓。\n我乘小驷虽甚瘦，喜见骖驭犹解嘶。\n适闻南都接大尹，笑我出处今何迷。\n耻趋捷径身已老，惩羹何用频吹齑。\n蛟龙失水等蚯蚓，鳞角虽有辱在泥。\n困居废井谁引手，岂得更望青云梯。\n笔锋劲发若强弩，余力曾彻七重犀。\n倦禽雄雌不饱腹，日暮徒念还巢栖。\n大椿朝菌各有尽，此物何怪庄叟齐。\n诚知豪侠自快乐，东郊南陌竞斗鸡。\n胸中有道无广狭，包括宇宙在一稊。\n何时与公去颖尾，湖水漫漫如玻璃。\n世间会合固不易，况乃仕宦多相睽。\n正似邮亭恋行者，未到止息空歌骊。\n我贫尚不给朝夕，焉得负郭置稻畦。\n筋骸幸且稍轻健，山水纵好无路跻。\n傥公他时买田宅，愿以藜杖从招携。\n吾儿诗书不足教，亦以助力於耕犁。",
  "dynasty": "宋代",
  "id": 73005,
  "name": "依韵和永叔见寄",
  "poet": {
    "desc": "梅尧臣（1002～1060）字圣俞，世称宛陵先生，北宋著名现实主义诗人。汉族，宣州宣城（今属安徽）人。宣城古称宛陵，世称宛陵先生。初试不第，以荫补河南主簿。50岁后，于皇祐三年（1051）始得宋仁宗召试，赐同进士出身，为太常博士。以欧阳修荐，为国子监直讲，累迁尚书都官员外郎，故世称“梅直讲”、“梅都官”。曾参与编撰《新唐书》，并为《孙子兵法》作注，所注为孙子十家著（或十一家著）之一。有《宛陵先生集》60卷，有《四部丛刊》影明刊本等。词存二首。",
    "id": 131,
    "image": "https://raw.githubusercontent.com/hujiaweibujidao/poetry/master/image/image_131.jpg",
    "name": "梅尧臣",
    "star": 0
  },
  "star": 2,
  "tags": []
}