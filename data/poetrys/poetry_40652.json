{
  "content": "灵和风暖太昌春，舞线摇丝向昔人。 \n何似晓来江雨后，一行如画隔遥津。 \n彭泽初栽五树时，只应闲看一枝垂。 \n不知天意风流处，要与佳人学画眉。 \n暖傍离亭静拂桥，入流穿槛绿阴摇。 \n不知落日谁相送，魂断千条与万条。 \n春来绿树遍天涯，未见垂杨未可夸。 \n晴日万株烟一阵，闲坊兼是莫愁家。 \n十首当年有旧词，唱青歌翠几无遗。 \n未曾得向行人道，不谓离情莫折伊。",
  "dynasty": "唐代",
  "id": 40652,
  "name": "杨柳枝词五首",
  "poet": {
    "desc": "孙鲂（940年前后在世），字伯鱼，江西乐安（全唐诗作南昌）人，为五代南唐著名诗人。",
    "id": 1885,
    "name": "孙鲂",
    "star": 0
  },
  "star": 1,
  "tags": []
}