{
  "content": "远向端溪得，皆因郢匠成。凿山青霭断，琢石紫花轻。 \n散墨松香起，濡毫藻句清。入台知价重，著匣恐尘生。 \n守黑还全器，临池早著名。春闱携就处，军幕载将行。 \n不独雄文阵，兼能助笔耕。莫嫌涓滴润，深染古今情。 \n洗处无瑕玷，添时识满盈。兰亭如见用，敲戛有金声。",
  "dynasty": "唐代",
  "id": 39335,
  "name": "尚书命题瓦砚",
  "poet": {
    "desc": "徐夤：字昭梦，福建莆田人。登乾宁进士第，授秘书省正字。依王审知，礼待简略，遂拂衣去，归隐延寿溪（现留于绶溪公园，系莆田二十四景之一）。著有《探龙》、《钓矶》二集，诗二百六十五首。",
    "id": 925,
    "image": "https://raw.githubusercontent.com/hujiaweibujidao/poetry/master/image/image_925.jpg",
    "name": "徐夤",
    "star": 0
  },
  "star": 1,
  "tags": []
}