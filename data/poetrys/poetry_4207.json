{
  "content": "孟秋首归路，仲月旅边亭。闻道兰山战，相邀在井陉。 \n屡斗关月满，三捷虏云平。汉军追北地，胡骑走南庭。 \n君为幕中士，畴昔好言兵。白虎锋应出，青龙阵几成。 \n披图见丞相，按节入咸京。宁知玉门道，翻作陇西行。 \n北海朱旄落，东归白露生。纵横未得意，寂寞寡相迎。 \n负剑空叹息，苍茫登古城。",
  "dynasty": "唐代",
  "id": 4207,
  "name": "还至张掖古城，闻东军告捷，赠韦五虚己",
  "poet": {
    "desc": "陈子昂（约公元661～公元702），唐代文学家，初唐诗文革新人物之一。字伯玉，汉族，梓州射洪(今属四川)人。因曾任右拾遗，后世称为陈拾遗。光宅进士，历仕武则天朝麟台正字、右拾遗。解职归乡后受人所害，忧愤而死。其存诗共100多首，其中最有代表性的是《感遇》诗38首，《蓟丘览古赠卢居士藏用》7首和《登幽州台歌》。",
    "id": 12,
    "image": "https://raw.githubusercontent.com/hujiaweibujidao/poetry/master/image/image_12.jpg",
    "name": "陈子昂",
    "star": 0
  },
  "star": 4,
  "tags": []
}