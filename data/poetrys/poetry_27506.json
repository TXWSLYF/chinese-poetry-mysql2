{
  "content": "君为豫章姝，十三才有馀。翠茁凤生尾，丹叶莲含跗。 \n高阁倚天半，章江联碧虚。此地试君唱，特使华筵铺。 \n主人顾四座，始讶来踟蹰。吴娃起引赞，低徊映长裾。 \n双鬟可高下，才过青罗襦。盼盼乍垂袖，一声雏凤呼。 \n繁弦迸关纽，塞管裂圆芦。众音不能逐，袅袅穿云衢。 \n主人再三叹，谓言天下殊。赠之天马锦，副以水犀梳。 \n龙沙看秋浪，明月游朱湖。自此每相见，三日已为疏。 \n玉质随月满，艳态逐春舒。绛唇渐轻巧，云步转虚徐。 \n旌旆忽东下，笙歌随舳舻。霜凋谢楼树，沙暖句溪蒲。 \n身外任尘土，樽前极欢娱。飘然集仙客，讽赋欺相如。 \n聘之碧瑶珮，载以紫云车。洞闭水声远，月高蟾影孤。 \n尔来未几岁，散尽高阳徒。洛城重相见，婥婥为当垆。 \n怪我苦何事，少年垂白须。朋游今在否，落拓更能无。 \n门馆恸哭后，水云秋景初。斜日挂衰柳，凉风生座隅。 \n洒尽满襟泪，短歌聊一书。",
  "dynasty": "唐代",
  "id": 27506,
  "name": "张好好诗",
  "poet": {
    "desc": "杜牧（公元803－约852年），字牧之，号樊川居士，汉族，京兆万年（今陕西西安）人，唐代诗人。杜牧人称“小杜”，以别于杜甫。与李商隐并称“小李杜”。因晚年居长安南樊川别墅，故后世称“杜樊川”，著有《樊川文集》。",
    "id": 211,
    "image": "https://raw.githubusercontent.com/hujiaweibujidao/poetry/master/image/image_211.jpg",
    "name": "杜牧",
    "star": 0
  },
  "star": 4,
  "tags": []
}