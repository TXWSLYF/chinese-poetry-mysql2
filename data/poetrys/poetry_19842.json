{
  "content": "谁主东诸侯，元臣陇西公。旌节居汴水，四方皆承风。 \n在朝四十年，天下诵其功。相我明天子，政成如太宗。 \n东方有艰难，公乃出临戎。单车入危城，慈惠安群凶。 \n公谓其党言，汝材甚骁雄。为我帐下士，出入卫我躬。 \n汝息为我子，汝亲我为翁。众皆相顾泣，无不和且恭。 \n其父教子义，其妻勉夫忠。不自以为资，奉上但颙颙. \n公衣无文采，公食少肥浓。所忧在万人，人实我宁空。 \n轻刑宽其政，薄赋弛租庸。四郡三十城，不知岁饥凶。 \n天子临朝喜，元老留在东。今闻扬盛德，就安我大邦。 \n百辟贺明主，皇风恩赐重。朝廷有大事，就决其所从。 \n海内既无虞，君臣方肃雍。端居任僚属，宴语常从容。 \n翩翩者苍乌，来巢于林丛。甘瓜生场圃，一蒂实连中。 \n田有嘉谷陇，异亩穗亦同。贤人佐圣人，德与神明通。 \n感应我淳化，生瑞我地中。昔者此州人，但矜马与弓。 \n今公施德礼，自然威武崇。公其共百年，受禄将无穷。",
  "dynasty": "唐代",
  "id": 19842,
  "name": "董公诗",
  "poet": {
    "desc": "张籍（约767～约830），唐代诗人。字文昌，汉族，和州乌江（今安徽和县）人，郡望苏州吴（今江苏苏州）1 。先世移居和州，遂为和州乌江（今安徽和县乌江镇）人。世称“张水部”、“张司业”。张籍的乐府诗与王建齐名，并称“张王乐府”。著名诗篇有《塞下曲》《征妇怨》《采莲曲》《江南曲》。1 《张籍籍贯考辨》认为，韩愈所说的“吴郡张籍”乃谓其郡望，并引《新唐书·张籍传》、《唐诗纪事》、《舆地纪胜》等史传材料，驳苏州之说而定张籍为乌江人。",
    "id": 390,
    "image": "https://raw.githubusercontent.com/hujiaweibujidao/poetry/master/image/image_390.jpg",
    "name": "张籍",
    "star": 0
  },
  "star": 1,
  "tags": []
}