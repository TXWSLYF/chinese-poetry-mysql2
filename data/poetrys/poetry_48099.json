{
  "content": "其一\n柳树得春风，\n一低复一昂。\n谁能空相忆，\n独眠度三阳。 \n\n其二\n折杨柳。\n百鸟啼园林，\n道欢不离口。\n\n其三\n逋发不可料，\n憔悴为谁睹。\n欲知相忆时，\n但看裙带缓几许。\n\n其四\n奈何许！\n石阙生口中，\n衔碑不得语。\n\n其五\n思欢不得来，\n抱被空中语。\n月没星不亮，\n持底明侬绪。\n\n其六\n打杀长鸣鸡，\n弹去乌臼鸟。\n愿得连冥不复曙，\n一年都一晓。\n\n其七\n暂出白门前，\n杨柳可藏乌。\n欢作沉水香，\n侬作博山炉。\n\n其八\n一夕就郎宿，\n通夜语不息。\n黄檗万里路，\n道苦真无极。\n\n其九\n登店卖三葛，\n郎来买丈余。\n合匹与郎去，\n谁解断粗疏。\n\n",
  "dynasty": "南北朝",
  "id": 48099,
  "name": "读曲歌九首",
  "poet": {
    "id": 0,
    "name": "佚名",
    "star": 0
  },
  "star": 3,
  "tags": []
}