{
  "content": "溪口水石浅，泠泠明药丛。入溪双峰峻，松栝疏幽风。 \n垂岭枝袅袅，翳泉花濛濛。夤缘斋人目，路尽心弥通。 \n盘石横阳崖，前流殊未穷。回潭清云影，瀰漫长天空。 \n水边一神女，千岁为玉童。羽毛经汉代，珠翠逃秦宫。 \n目觌神已寓，鹤飞言未终。祈君青云秘，愿谒黄仙翁。 \n尝以耕玉田，龙鸣西顶中。金梯与天接，几日来相逢。",
  "dynasty": "唐代",
  "id": 6500,
  "name": "仙谷遇毛女意知是秦宫人",
  "poet": {
    "desc": "常建(708-765)，唐代诗人，字号不详，有说是邢台人或说长安（今陕西西安）人，开元十五年与王昌龄同榜进士，长仕宦不得意，来往山水名胜，过着一个很长时期的漫游生活。后移家隐居鄂渚。大历中，曾任盱眙尉。",
    "id": 443,
    "image": "https://raw.githubusercontent.com/hujiaweibujidao/poetry/master/image/image_443.jpg",
    "name": "常建",
    "star": 0
  },
  "star": 2,
  "tags": []
}