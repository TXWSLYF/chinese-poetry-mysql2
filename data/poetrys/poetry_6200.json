{
  "content": "大姬配胡公，位乃三恪宾。盛德百代祀，斯言良不泯。 \n敬仲为齐卿，当国名益震。仲举登宰辅，太丘荣缙绅。 \n武皇受瑶图，爵土封其新。繁祉既骤集，裔孙生贤臣。 \n特达逾珪璋，节操方松筠。云汉一矫翼，天池三振鳞。 \n曳裾朝赤墀，酌醴侍紫宸。大君锡车马，时复过平津。 \n言则广台阶，道亦资天均。清秋忽高兴，震藻若有神。 \n曜曜趋宫廷，洸洸迈徐陈。镐京既赐第，门巷交朱轮。 \n方将袭伊皋，永以崇夏殷。宗党无远近，敬恭依仁人。 \n雪尽宇宙暄，雁归沧海春。沉吟白华颂，帝闼降丝纶。 \n驿骑及芜城，相逢在郊鄄。别离旷南北，谴谪罹苦辛。 \n昼游还荆吴，迷方客咸秦。惟贤惠重义，男女期嘉姻。 \n梧桐生朝阳，鶗鴂鸣萧晨。岂不畏时暮，坎壈无与邻。 \n中夜凉风来，顾我阙音尘。琼瑶不遐弃，寤寐如日新。",
  "dynasty": "唐代",
  "id": 6200,
  "name": "敬酬陈掾亲家翁秋夜有赠",
  "poet": {
    "desc": "储光羲（约706—763）唐代官员，润州延陵人，祖籍兖州。田园山水诗派代表诗人之一。开元十四年（726年）举进士，授冯翊县尉，转汜水、安宣、下邽等地县尉。因仕途失意，遂隐居终南山。后复出任太祝，世称储太祝，官至监察御史。安史之乱中，叛军攻陷长安，被俘，迫受伪职。乱平，自归朝廷请罪，被系下狱，有《狱中贻姚张薛李郑柳诸公》诗，后贬谪岭南。江南储氏多为光羲公后裔，尊称为“江南储氏之祖”。",
    "id": 22,
    "image": "https://raw.githubusercontent.com/hujiaweibujidao/poetry/master/image/image_22.jpg",
    "name": "储光羲",
    "star": 0
  },
  "star": 1,
  "tags": []
}