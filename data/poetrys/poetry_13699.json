{
  "content": "九陌朝臣满，三朝候鼓赊。远珂时接韵，攒炬偶成花。 \n紫贝为高阙，黄龙建大牙。参差万戟合，左右八貂斜。 \n羽扇纷朱槛，金炉隔翠华。微风传曙漏，晓日上春霞。 \n环珮声重叠，蛮夷服等差。乐和天易感，山固寿无涯。 \n渥泽千年圣，车书四海家。盛明多在位，谁得守蓬麻。",
  "dynasty": "唐代",
  "id": 13699,
  "name": "元日早朝",
  "poet": {
    "desc": "耿湋 [唐] （约公元七六三年前后在世），字洪源，河东（今属山西）人，唐代诗人。生卒年及生平均不详，约公元七六三年前后在世，大历十才子之一。登宝应元年进士第，官右拾遗。工诗，与钱起、卢纶、司空曙诸人齐名。湋诗不深琢削，而风格自胜。集三卷，今编诗二卷。",
    "id": 2564,
    "name": "耿湋",
    "star": 0
  },
  "star": 1,
  "tags": []
}