{
  "content": "税驾倚扶桑，逍遥望九州。二老佐轩辕，移戈戮蚩尤。 \n功成弃之去，乘龙上天游。天上见玉皇，寿与天地休。 \n俯视昆仑宫，五城十二楼。王母何窈眇，玉质清且柔。 \n扬袂折琼枝，寄我天东头。相思千万岁，大运浩悠悠。 \n安用知吾道，日月不能周。寄音青鸟翼，谢尔碧海流。",
  "dynasty": "唐代",
  "id": 16272,
  "name": "游仙",
  "poet": {
    "id": 0,
    "name": "刘复",
    "star": 0
  },
  "star": 2,
  "tags": []
}