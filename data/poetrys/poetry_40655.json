{
  "content": "塞叶声悲秋欲霜，寒山数点下牛羊。映霞旅雁随疏雨， \n向碛行人带夕阳。边骑不来沙路失，国恩深后海城荒。 \n胡儿向化新成长，犹自千回问汉王。 \n贵主和亲杀气沉，燕山闲猎鼓鼙音。旗分雪草偷边马， \n箭入寒云落塞禽。陇月尽牵乡思动，战衣谁寄泪痕深。 \n金钗谩作封侯别，劈破佳人万里心。 \n月冷榆关过雁行，将军寒笛老思乡。贰师骨恨千夫壮， \n李广魂飞一剑长。戍角就沙催落日，阴云分碛护飞霜。 \n谁知汉武轻中国，闲夺天山草木荒。",
  "dynasty": "唐代",
  "id": 40655,
  "name": "塞下三首",
  "poet": {
    "desc": "[约公元八五三年至九五七年间在世]字子文，（五代诗话作子美。此从唐才子传）筠州高安人。生卒年均不详，约唐宣宗大中七年至周世宗显德四年间在世，年约九十岁左右。少孤，苦学。应举不策。乾符中，（公元八七七年左右）南游湖、湘，隐云阳山数年。又游岭表，约二十年，始还吴中。与僧虚中、齐己为诗友。时南唐李升镇金陵，旁罗俊逸儒宿。彬应辟，知升欲取杨氏，因献画山水诗云：“须知笔力安排定，不怕山河整顿难”。升大喜，授秘书郎。保大中，以吏部侍郎致仕。归，徙居宜春。时年八十余。李璟以旧恩召见，赐粟帛官其子。彬著有诗集一卷，《唐才子传》传于世。",
    "id": 1328,
    "image": "https://raw.githubusercontent.com/hujiaweibujidao/poetry/master/image/image_1328.jpg",
    "name": "沈彬",
    "star": 0
  },
  "star": 2,
  "tags": []
}