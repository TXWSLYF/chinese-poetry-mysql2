{
  "content": "天地为橐籥，周流行太易。造化合元符，交媾腾精魄。 \n自然成妙用，孰知其指的。罗络四季间，绵微无一隙。 \n日月更出没，双光岂云只。姹女乘河车，黄金充辕轭。 \n执枢相管辖，摧伏伤羽翮。朱鸟张炎威，白虎守本宅。 \n相煎成苦老，消铄凝津液。仿佛明窗尘，死灰同至寂。 \n捣冶入赤色，十二周律历。赫然称大还，与道本无隔。 \n白日可抚弄，清都在咫尺。北酆落死名，南斗上生籍。 \n抑予是何者，身在方士格。才术信纵横，世途自轻掷。 \n吾求仙弃俗，君晓损胜益。不向金阙游，思为玉皇客。 \n鸾车速风电，龙骑无鞭策。一举上九天，相携同所适。",
  "dynasty": "唐代",
  "id": 7928,
  "name": "草创大还，赠柳官迪",
  "poet": {
    "desc": "李白（701年－762年），字太白，号青莲居士，唐朝浪漫主义诗人，被后人誉为“诗仙”。祖籍陇西成纪(待考)，出生于西域碎叶城，4岁再随父迁至剑南道绵州。李白存世诗文千余篇，有《李太白集》传世。762年病逝，享年61岁。其墓在今安徽当涂，四川江油、湖北安陆有纪念馆。",
    "id": 247,
    "image": "https://raw.githubusercontent.com/hujiaweibujidao/poetry/master/image/image_247.jpg",
    "name": "李白",
    "star": 0
  },
  "star": 1,
  "tags": []
}