{
  "content": "山川初展国图宽，未识龙颜坐不安。 \n风动白髯旌节下，过时天子御楼看。 \n相感君臣总泪流，恩深舞蹈不知休。 \n初从战地来无物，唯奏新添十八州。 \n催修水殿宴沂公，与别诸侯总不同。 \n隔月太常先习乐，金书牌纛彩云中。 \n无人敢夺在先筹，天子门边送与球。 \n遥索彩箱新样锦，内人舁出马前头。 \n御马牵来亲自试，珠球到处玉蹄知。 \n殿头宣赐连催上，未解红缨不敢骑。 \n老作三公经献寿，临时犹自语差池。 \n私从班里来长跪，捧上金杯便合仪。 \n四海无波乞放闲，三封手疏犯龙颜。 \n他时若有边尘动，不待天书自出山。 \n胡马悠悠未尽归，玉关犹隔吐蕃旗。 \n老臣一表求高卧，边事从今欲问谁。 \n威容难画改频频，眉目分毫恐不真。 \n有诏别图书阁上，先教粉本定风神。 \n重赐弓刀内宴回，看人城外满楼台。 \n君臣不作多时别，收尽边旗当日来。",
  "dynasty": "唐代",
  "id": 16063,
  "name": "朝天词十首寄上魏博田侍中",
  "poet": {
    "desc": "王建(约767年—约830年)：字仲初，生于颍川(今河南许昌)，唐朝诗人。其著作，《新唐书·艺文志》、《郡斋读书志》、《直斋书录解题》等皆作10卷，《崇文总目》作2卷。",
    "id": 482,
    "image": "https://raw.githubusercontent.com/hujiaweibujidao/poetry/master/image/image_482.jpg",
    "name": "王建",
    "star": 0
  },
  "star": 1,
  "tags": []
}