{
  "content": "王子仙车下凤台，紫缨金勒驭龙媒。□□□□□□出， \n环佩锵锵天上来。鳷鹊楼前云半卷，鸳鸯殿上月裴回。 \n玉盘错落银灯照，珠帐玲珑宝扇开。盈盈二八谁家子， \n红粉新妆胜桃李。从来六行比齐姜，自许千门奉楚王。 \n楚王宫里能服饰，顾盼倾城复倾国。合欢锦带蒲萄花， \n连理香裙石榴色。金炉半夜起氛氲，翡翠被重苏合熏。 \n不学曹王遇神女，莫言罗敷邀使君。同心婉娩若琴瑟， \n更笑天河有灵匹。一朝福履盛王门，百代光辉增帝室。 \n富贵荣华实可怜，路傍观者谓神仙。只应早得淮南术， \n会见双飞入紫烟。",
  "dynasty": "唐代",
  "id": 42049,
  "name": "薛王花烛行",
  "poet": {
    "desc": "字里不详。玄宗开元间在世。",
    "id": 1974,
    "name": "阎德隐",
    "star": 0
  },
  "star": 1,
  "tags": []
}