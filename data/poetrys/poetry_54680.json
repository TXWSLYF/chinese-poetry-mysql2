{
  "content": "潋滟云霞，空濛雾雨，长堤柳色如茵。问西湖何似，粉面初匀。尽道软红香土，东华风月俱新。旧游如梦，尘缘未断，几度逢春。 \n蓬莱阁上，风流二老，相携把酒论文。最好是、四娘桃李，约近东邻。别后使君须鬓，十分白了三分。是人笑道，醉中文字，更要红裙。",
  "dynasty": "宋代",
  "id": 54680,
  "name": "雨中花慢（次宇文吏部赠黄如圭韵）",
  "poet": {
    "desc": "李石。少负才名，既登第，任大学博士，出主石室，就学者如云。蜀学之盛，古今鲜俪。后卒成都，时作山水小笔，风调远俗。卒年七十外。",
    "id": 1199,
    "name": "李石",
    "star": 0
  },
  "star": 3,
  "tags": []
}