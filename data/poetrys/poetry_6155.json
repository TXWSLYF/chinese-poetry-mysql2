{
  "content": "晨登凉风台，暮走邯郸道。曜灵何赫烈，四野无青草。 \n大军北集燕，天子西居镐。妇人役州县，丁男事征讨。 \n老幼相别离，哭泣无昏早。稼穑既殄绝，川泽复枯槁。 \n旷哉远此忧，冥冥商山皓。 \n东风吹大河，河水如倒流。河洲尘沙起，有若黄云浮。 \n赪霞烧广泽，洪曜赫高丘。野老泣相语，无地可荫休。 \n翰林有客卿，独负苍生忧。中夜起踯躅，思欲献厥谋。 \n君门峻且深，踠足空夷犹。",
  "dynasty": "唐代",
  "id": 6155,
  "name": "效古二首",
  "poet": {
    "desc": "储光羲（约706—763）唐代官员，润州延陵人，祖籍兖州。田园山水诗派代表诗人之一。开元十四年（726年）举进士，授冯翊县尉，转汜水、安宣、下邽等地县尉。因仕途失意，遂隐居终南山。后复出任太祝，世称储太祝，官至监察御史。安史之乱中，叛军攻陷长安，被俘，迫受伪职。乱平，自归朝廷请罪，被系下狱，有《狱中贻姚张薛李郑柳诸公》诗，后贬谪岭南。江南储氏多为光羲公后裔，尊称为“江南储氏之祖”。",
    "id": 22,
    "image": "https://raw.githubusercontent.com/hujiaweibujidao/poetry/master/image/image_22.jpg",
    "name": "储光羲",
    "star": 0
  },
  "star": 1,
  "tags": []
}