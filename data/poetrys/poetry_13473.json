{
  "content": "暖谷春光至，宸游近甸荣。云随天仗转，风入御帘轻。 \n翠盖浮佳气，朱楼倚太清。朝臣冠剑退，宫女管弦迎。 \n细草承雕辇，繁花入幔城。文房开圣藻，武卫宿天营。 \n玉醴随觞至，铜壶逐漏行。五星含土德，万姓彻中声。 \n亲祀先崇典，躬推示劝耕。国风新正乐，农器近消兵。 \n道德关河固，刑章日月明。野人同鸟兽，率舞感升平。",
  "dynasty": "唐代",
  "id": 13473,
  "name": "乐府",
  "poet": {
    "desc": "顾况（生卒年不详），字逋翁，号华阳真逸（一说华阳真隐）。晚年自号悲翁，汉族，唐朝海盐人，（今在浙江海宁境内）人。唐代诗人、画家、鉴赏家。他一生官位不高，曾任著作郎，因作诗嘲讽得罪权贵，贬饶州司户参军。晚年隐居茅山，有《华阳集》行世。",
    "id": 49,
    "image": "https://raw.githubusercontent.com/hujiaweibujidao/poetry/master/image/image_49.jpg",
    "name": "顾况",
    "star": 0
  },
  "star": 13,
  "tags": []
}