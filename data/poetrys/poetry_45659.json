{
  "content": "闷见有人寻，移庵更入深。落花流涧水，明月照松林。 \n醉劝头陀酒，闲教孺子吟。身同云外鹤，断得世尘侵。 \n冥心栖太室，散发浸流泉。采柏时逢麝，看云忽见山。 \n夏狂冲雨戏，春醉戴花眠。绝顶登云望，东都一点烟。 \n不求朝野知，卧见岁华移。采药归侵夜，听松饭过时。 \n荷竿寻水钓，背局上岩棋。祭庙人来说，中原正乱离。",
  "dynasty": "唐代",
  "id": 45659,
  "name": "山居（一作杜光庭诗）",
  "poet": {
    "desc": "郑遨（866-939），字云叟，唐代诗人，滑州白马（河南滑县）人。传他“少好学，敏于文辞”，是“嫉世远去”之人，有“高士”、“逍遥先生”之称。",
    "id": 549,
    "name": "郑遨",
    "star": 0
  },
  "star": 1,
  "tags": []
}