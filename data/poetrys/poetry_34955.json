{
  "content": "因阅乡居景，归心寸火然。吾家依碧嶂，小槛枕清川。 \n远雨笼孤戍，斜阳隔断烟。沙虚遗虎迹，水洑聚蛟涎。 \n粝曲芟汀蓼，甘茶挈石泉。霜朝巡栗树，风夜探渔船。 \n戏日鱼呈腹，翘滩鹭并肩。棋寻盘石净，酒傍野花妍。 \n器以锄为利，家惟竹直钱。饭香同豆熟，汤暖摘松煎。 \n睡岛凫藏足，攀藤狖冻拳。浅茅鸣斗雉，曲枿啸寒鸢。 \n秋果楂梨涩，晨羞笋蕨鲜。衣蓑留冷阁，席草种闲田。 \n椎髻担铺饷，庞眉识稔年。吓鹰刍戴笠，驱犊筱充鞭。 \n不重官于社，常尊食作天。谷深青霭蔽，峰迥白云缠。 \n每忆关魂梦，长夸表爱怜。览君书壁句，诱我率成篇。",
  "dynasty": "唐代",
  "id": 34955,
  "name": "和吴处士题村叟壁",
  "poet": {
    "desc": "李咸用，唐，生卒年不详。族望陇西（今甘肃临洮）。习儒业，久不第，曾应辟为推官。因唐末乱离，仕途不达，遂寓居庐山等地。生平事迹散见宋杨万里《唐李推官披沙集序》、《直斋书录解题》卷一九、《唐才子传》卷一〇《殷文圭》附。咸用工诗，尤擅乐府、律诗。所作多忧乱失意之词。为善写“征人凄苦之情”，有“国风之遗音，江左之异曲”（《唐李推官披沙集序》）。辛文房则诋为“气格卑下”(《唐才子传》)。与修睦、来鹏等有交谊，时有唱酬。作诗颇多，《直斋书录解题》卷一九著录《披沙集》6卷。《全唐诗》存诗3卷。",
    "id": 1581,
    "image": "https://raw.githubusercontent.com/hujiaweibujidao/poetry/master/image/image_1581.jpg",
    "name": "李咸用",
    "star": 0
  },
  "star": 1,
  "tags": []
}