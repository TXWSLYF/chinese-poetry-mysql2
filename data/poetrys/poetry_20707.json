{
  "content": "静习狂心尽，幽居道气添。神编启黄简，秘箓捧朱签。 \n烂熳烟霞驻，优游岁序淹。登坛拥旄节，趋殿礼胡髯。 \n醮起彤庭烛，香开白玉奁。结盟金剑重，斩魅宝刀铦。 \n禹步星纲动，焚符灶鬼詹。冥搜呼直使，章奏役飞廉。 \n仙籍聊凭检，浮名复为占。赤诚祈皓鹤，绿发代青缣。 \n虚室常怀素，玄关屡引枮。貂蝉徒自宠，鸥鹭不相嫌。 \n始悟身为患，唯欣禄未恬。龟龙恋淮海，鸡犬傍闾阎。 \n松笠新偏翠，山峰远更尖。箫声吟茂竹，虹影逗虚檐。 \n初日先通牖，轻飔每透帘。露盘朝滴滴，钩月夜纤纤。 \n已得餐霞味，应嗤食蓼甜。工琴闲度昼，耽酒醉销炎。 \n几案随宜设，诗书逐便拈。灌园多抱瓮，刈藿乍腰镰。 \n野鸟终难絷，鹪鹩本易厌。风高云远逝，波骇鲤深潜。 \n邸第过从隔，蓬壶梦寐瞻。所希颜颇练，谁恨突无黔。 \n思拙惭圭璧，词烦杂米盐。谕锥言太小，求药意何谦。 \n语默君休问，行藏我讵兼。狂歌终此曲，情尽口长箝。",
  "dynasty": "唐代",
  "id": 20707,
  "name": "开元观闲居，酬吴士矩侍御三十韵（十八时作）",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 1,
  "tags": []
}