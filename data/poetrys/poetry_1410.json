{
  "content": "锦水东北流，波荡双鸳鸯。雄巢汉宫树，雌弄秦草芳。 \n宁同万死碎绮翼，不忍云间两分张。此时阿娇正娇妒， \n独坐长门愁日暮。但愿君恩顾妾深，岂惜黄金将买赋。 \n相如作赋得黄金，丈夫好新多异心，一朝将聘茂陵女， \n文君因赠白头吟。东流不作西归水，落花辞条归故林。 \n兔丝固无情，随风任颠倒。谁使女萝枝，而来强萦抱。 \n两草犹一心，人心不如草。莫卷龙须席，从他生网丝。 \n且留琥珀枕，或有梦来时。覆水再收岂满杯， \n弃妾已去难重回。古时得意不相负，只今惟见青陵台。 \n锦水东流碧，波荡双鸳鸯。雄巢汉宫树，雌弄秦草芳。 \n相如去蜀谒武帝，赤车驷马生辉光。一朝再览大人作， \n万乘忽欲凌云翔。闻道阿娇失恩宠，千金买赋要君王。 \n相如不忆贫贱日，官高金多聘私室。茂陵姝子皆见求， \n文君欢爱从此毕。泪如双泉水，行堕紫罗襟。 \n五起鸡三唱，清晨白头吟。长吁不整绿云鬓， \n仰诉青天哀怨深。城崩杞梁妻，谁道土无心。 \n东流不作西归水，落花辞枝羞故林。头上玉燕钗， \n是妾嫁时物，赠君表相思，罗袖幸时拂。莫卷龙须席， \n从他生网丝，且留琥珀枕，还有梦来时。鹔鹴裘在锦屏上， \n自君一挂无由披。妾有秦楼镜，照心胜照井。 \n愿持照新人，双对可怜影。覆水却收不满杯， \n相如还谢文君回。古来得意不相负，只今惟有青陵台。",
  "dynasty": "唐代",
  "id": 1410,
  "name": "相和歌辞。白头吟二首",
  "poet": {
    "desc": "李白（701年－762年），字太白，号青莲居士，唐朝浪漫主义诗人，被后人誉为“诗仙”。祖籍陇西成纪(待考)，出生于西域碎叶城，4岁再随父迁至剑南道绵州。李白存世诗文千余篇，有《李太白集》传世。762年病逝，享年61岁。其墓在今安徽当涂，四川江油、湖北安陆有纪念馆。",
    "id": 247,
    "image": "https://raw.githubusercontent.com/hujiaweibujidao/poetry/master/image/image_247.jpg",
    "name": "李白",
    "star": 0
  },
  "star": 4,
  "tags": []
}