{
  "content": "皇运偶中变，长蛇食中土。天盖西北倾，众星陨如雨。 \n胡尘动地起，千里闻战鼓。死人成为阜，流血涂草莽。 \n策马何纷纷，捐躯抗豺虎。甘心赴国难，谁谓荼叶苦。 \n天子初受命，省方造区宇。斩鲸安溟波，截鳌作天柱。 \n三微复正统，五玉归文祖。不图汉官仪，今日忽再睹。 \n升高望京邑，佳气连海浦。宝鼎歊景云，明堂舞干羽。 \n虎臣□激昂，□□□御侮。腐儒著缝掖，何处议邹鲁。 \n西上轘辕山，丘陵横今古。和气蒸万物，腊月春霭吐。 \n得为太平人，穷达不足数。他日遇封禅，著书继三五。",
  "dynasty": "唐代",
  "id": 12484,
  "name": "季冬自嵩山赴洛道中作",
  "poet": {
    "desc": "独孤及（725～777），唐朝散文家，字至之，河南洛阳人，天宝末，以道举高第，补华阴尉。代宗召为左拾遗，俄改太常博士。迁礼部员外郎，历濠、舒二州刺史，以治课加检校司封郎中，赐金紫。徙常州，卒谥曰宪。集三十卷，内诗三卷，今编诗二卷。",
    "id": 1657,
    "image": "https://raw.githubusercontent.com/hujiaweibujidao/poetry/master/image/image_1657.jpg",
    "name": "独孤及",
    "star": 0
  },
  "star": 1,
  "tags": []
}