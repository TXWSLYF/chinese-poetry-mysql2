{
  "content": "高名出汉阴，禅阁跨香岑。众山既围绕，长川复回临。 \n云峰晓灵变，风木夜虚吟。碧湫龙池满，苍松虎径深。 \n旧知青岩意，偏入杳冥心。何由侣飞锡，从此脱朝簪。",
  "dynasty": "唐代",
  "id": 4273,
  "name": "襄州景空寺题融上人兰若",
  "poet": {
    "desc": "张说(667年～730年) 唐代文学家，诗人，政治家。字道济，一字说之。原籍范阳（今河北涿县），世居河东（今山西永济），徙家洛阳。",
    "id": 149,
    "image": "https://raw.githubusercontent.com/hujiaweibujidao/poetry/master/image/image_149.jpg",
    "name": "张说",
    "star": 0
  },
  "star": 2,
  "tags": []
}