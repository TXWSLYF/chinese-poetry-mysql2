{
  "content": "皇都依仁里，西北有高斋。昨日主人氏，治井堂西陲。 \n工人三五辈，辇出土与泥。到水不数尺，积共庭树齐。 \n他日井甃毕，用土益作堤。曲随林掩映，缭以池周回。 \n下去冥寞穴，上承雨露滋。寄辞别地脉，因言谢泉扉。 \n升腾不自意，畴昔忽已乖。伊余掉行鞅，行行来自西。 \n一日下马到，此时芳草萋。四面多好树，旦暮云霞姿。 \n晚落花满地，幽鸟鸣何枝。萝幄既已荐，山樽亦可开。 \n待得孤月上，如与佳人来。因兹感物理，恻怆平生怀。 \n茫茫此群品，不定轮与蹄。喜得舜可禅，不以瞽瞍疑。 \n禹竟代舜立，其父吁咈哉。嬴氏并六合，所来因不韦。 \n汉祖把左契，自言一布衣。当涂佩国玺，本乃黄门携。 \n长戟乱中原，何妨起戎氐。不独帝王耳，臣下亦如斯。 \n伊尹佐兴王，不藉汉父资。磻溪老钓叟，坐为周之师。 \n屠狗与贩缯，突起定倾危。长沙启封土，岂是出程姬。 \n帝问主人翁，有自卖珠儿。武昌昔男子，老苦为人妻。 \n蜀王有遗魄，今在林中啼。淮南鸡舐药，翻向云中飞。 \n大钧运群有，难以一理推。顾于冥冥内，为问秉者谁。 \n我恐更万世，此事愈云为。猛虎与双翅，更以角副之。 \n凤凰不五色，联翼上鸡栖。我欲秉钧者，朅来与我偕。 \n浮云不相顾，寥泬谁为梯。悒怏夜将半，但歌井中泥。",
  "dynasty": "唐代",
  "id": 29305,
  "name": "井泥四十韵",
  "poet": {
    "desc": "李商隐，字义山，号玉溪（谿）生、樊南生，唐代著名诗人，祖籍河内（今河南省焦作市）沁阳，出生于郑州荥阳。他擅长诗歌写作，骈文文学价值也很高，是晚唐最出色的诗人之一，和杜牧合称“小李杜”，与温庭筠合称为“温李”，因诗文与同时期的段成式、温庭筠风格相近，且三人都在家族里排行第十六，故并称为“三十六体”。其诗构思新奇，风格秾丽，尤其是一些爱情诗和无题诗写得缠绵悱恻，优美动人，广为传诵。但部分诗歌过于隐晦迷离，难于索解，至有“诗家总爱西昆好，独恨无人作郑笺”之说。因处于牛李党争的夹缝之中，一生很不得志。死后葬于家乡沁阳（今河南焦作市沁阳与博爱县交界之处）。作品收录为《李义山诗集》。",
    "id": 204,
    "image": "https://raw.githubusercontent.com/hujiaweibujidao/poetry/master/image/image_204.jpg",
    "name": "李商隐",
    "star": 0
  },
  "star": 1,
  "tags": []
}