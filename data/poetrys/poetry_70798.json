{
  "content": "倦游谙尽江湖味，孤篷又眠秋雨。\n碎点飘镫，繁声落枕，乡梦更无寻处。\n幽蛩不语，只断苇荒芦，乱垂烟渚。\n一夜潇潇，恼人最是绕堤树。\n清吟此时正苦。\n渐寒生竹簟，秋意如许。\n古驿疏更，危滩急溜，并作天涯离绪。\n归期又误。\n望庾岭模糊，湿云无数。\n镜里明朝，定添霜几缕。",
  "dynasty": "清代",
  "id": 70798,
  "name": "齐天乐·十八滩舟中夜雨",
  "poet": {
    "desc": "陈澧（1810－1882）清代著名学者。字兰甫、兰浦，号东塾，出生于广州木排头，世称东塾先生，广东番禺人。清道光十二年(1832)举人，六应会试不中。先后受聘为学海堂学长、菊坡精舍山长。于天文、地理、乐律、算术、古文、骈文、填词、书法，无不研习，著述达120余种，著有《东塾读书记》、《汉儒通义》、《声律通考》等。",
    "id": 2586,
    "image": "https://raw.githubusercontent.com/hujiaweibujidao/poetry/master/image/image_2586.jpg",
    "name": "陈澧",
    "star": 0
  },
  "star": 1,
  "tags": []
}