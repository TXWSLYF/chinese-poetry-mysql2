{
  "content": "春风真解事，等闲吹遍，无数短长亭。\n一星星是恨，直送春归，替了落花声。\n凭阑极目，荡春波、万种春情。\n应笑人舂粮几许？\n便要数征程。\n冥冥，车轮落日，散绮余霞，渐都迷幻景。\n问收向红窗画箧，可算飘零？\n相逢只有浮云好，奈蓬莱东指，弱水盈盈。\n休更惜，秋风吹老莼羹。",
  "dynasty": "清代",
  "id": 70790,
  "name": "渡江云·杨花",
  "poet": {
    "desc": "周济（1781年-1839年）字保绪，一字介存，号未斋，晚号止庵。江苏荆溪（今江苏宜兴）人，清朝词人及词论家。一八〇五年（清嘉庆十年）进士。官淮安府学教授。著有《味隽斋词》和《止庵词》各一卷，《词辨》十卷，《介存斋论词杂著》一卷，辑有《宋四家词选》。另有论词调之作，以婉、涩、高、平四品分目，已散佚。《清史稿》卷四六八有传。",
    "id": 341,
    "image": "https://raw.githubusercontent.com/hujiaweibujidao/poetry/master/image/image_341.jpg",
    "name": "周济",
    "star": 0
  },
  "star": 1,
  "tags": []
}