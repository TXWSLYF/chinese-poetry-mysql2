{
  "content": "尝高谢太傅，携妓东山门。楚舞醉碧云，吴歌断清猿。 \n暂因苍生起，谈笑安黎元。余亦爱此人，丹霄冀飞翻。 \n遭逢圣明主，敢进兴亡言。白璧竟何辜，青蝇遂成冤。 \n一朝去京国，十载客梁园。猛犬吠九关，杀人愤精魂。 \n皇穹雪冤枉，白日开氛昏。泰阶得夔龙，桃李满中原。 \n倒海索明月，凌山采芳荪。愧无横草功，虚负雨露恩。 \n迹谢云台阁，心随天马辕。夫子王佐才，而今复谁论。 \n层飙振六翮，不日思腾骞。我纵五湖棹，烟涛恣崩奔。 \n梦钓子陵湍，英风缅犹存。彼希客星隐，弱植不足援。 \n千里一回首，万里一长歌。黄鹤不复来，清风愁奈何。 \n舟浮潇湘月，山倒洞庭波。投汨笑古人，临濠得天和。 \n闲时田亩中，搔背牧鸡鹅。别离解相访，应在武陵多。",
  "dynasty": "唐代",
  "id": 7917,
  "name": "书情题蔡舍人雄",
  "poet": {
    "desc": "李白（701年－762年），字太白，号青莲居士，唐朝浪漫主义诗人，被后人誉为“诗仙”。祖籍陇西成纪(待考)，出生于西域碎叶城，4岁再随父迁至剑南道绵州。李白存世诗文千余篇，有《李太白集》传世。762年病逝，享年61岁。其墓在今安徽当涂，四川江油、湖北安陆有纪念馆。",
    "id": 247,
    "image": "https://raw.githubusercontent.com/hujiaweibujidao/poetry/master/image/image_247.jpg",
    "name": "李白",
    "star": 0
  },
  "star": 3,
  "tags": []
}