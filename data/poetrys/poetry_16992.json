{
  "content": "东风变蘅薄，时景日妍和。更想千峰夜，浩然幽意多。 \n蕙香袭闲趾，松露泫乔柯。潭影漾霞月，石床封薜萝。 \n夫君非岁时，已负青冥姿。龙虎一门盛，渊云四海推。 \n駸駸步騕褭，婉婉翥长离。悬圃尽琼树，家林轻桂枝。 \n声荣徒外奖，恬淡方自适。逸气凌颢清，仁祠访金碧。 \n芊眠瑶草秀，断续云窦滴。芳讯发幽缄，新诗比良觌。 \n故人石渠署，美价满中朝。落落杉松直，芬芬兰杜飘。 \n雄词鼓溟海，旷达豁烟霄。营道幸同术，论心皆后凋。 \n循环伐木咏，缅邈招隐情。惭兹拥肿才，爱彼潺湲清。 \n拘牵尚多故，梦想何由并。终结方外期，不待华发生。",
  "dynasty": "唐代",
  "id": 16992,
  "name": "酬陆四十楚源春夜宿虎丘山对月寄梁四敬之兼见贻之作",
  "poet": {
    "desc": "权德舆，唐代文学家。字载之。天水略阳（今甘肃秦安）人。后徙润州丹徒（今江苏镇江）。德宗时，召为太常博士，改左补阙，迁起居舍人、知制诰，进中书舍人。宪宗时，拜礼部尚书、同中书门下平章事，后徙刑部尚书，复以检校吏部尚书出为山南西道节度使。卒谥文，后人称为权文公。",
    "id": 603,
    "image": "https://raw.githubusercontent.com/hujiaweibujidao/poetry/master/image/image_603.jpg",
    "name": "权德舆",
    "star": 0
  },
  "star": 1,
  "tags": []
}