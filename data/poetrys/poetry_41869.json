{
  "content": "同心相遇思同欢，擎出酒胡当玉盘。盘中臲卼不自定， \n四座清宾注意看。可亦不在心，否亦不在面， \n徇客随时自圆转。酒胡五藏属他人，十分亦是无情劝。 \n尔不耕，亦不饥。尔不蚕，亦有衣。有眼不能分黼黻， \n有口不能明是非。鼻何尖，眼何碧，仪形本非天地力。 \n雕镌匠意苦多端，翠帽朱衫巧妆饰。长安斗酒十千酤， \n刘伶平生为酒徒。刘伶虚向酒中死，不得酒池中拍浮。 \n酒胡一滴不入眼，空令酒胡名酒胡。",
  "dynasty": "唐代",
  "id": 41869,
  "name": "酒胡子",
  "poet": {
    "id": 0,
    "name": "卢注",
    "star": 0
  },
  "star": 1,
  "tags": []
}