{
  "content": "尝闻升三清，真有上中下。官居乘佩服，一一自相亚。 \n霄裙或霞粲，侍女忽玉姹。坐进金碧腴，去驰飙欻驾。 \n今来上真观，恍若心灵讶。只恐暂神游，又疑新羽化。 \n风馀撼朱草，云破生瑶榭。望极觉波平，行虚信烟藉。 \n闲开飞龟帙，静倚宿凤架。俗状既能遗，尘冠聊以卸。 \n人间方大火，此境无朱夏。松盖荫日车，泉绅垂天罅。 \n穷幽不知倦，复息芝园舍。锵佩引凉姿，焚香礼遥夜。 \n无情走声利，有志依闲暇。何处好迎僧，希将石楼借。",
  "dynasty": "唐代",
  "id": 33595,
  "name": "奉和袭美太湖诗二十首。上真观",
  "poet": {
    "desc": "陆龟蒙（？～公元881年），唐代农学家、文学家，字鲁望，别号天随子、江湖散人、甫里先生，江苏吴县人。曾任湖州、苏州刺史幕僚，后隐居松江甫里，编著有《甫里先生文集》等。 他的小品文主要收在《笠泽丛书》中，现实针对性强，议论也颇精切，如《野庙碑》、《记稻鼠》等。陆龟蒙与皮日休交友，世称“皮陆”，诗以写景咏物为多。",
    "id": 335,
    "image": "https://raw.githubusercontent.com/hujiaweibujidao/poetry/master/image/image_335.jpg",
    "name": "陆龟蒙",
    "star": 0
  },
  "star": 2,
  "tags": []
}