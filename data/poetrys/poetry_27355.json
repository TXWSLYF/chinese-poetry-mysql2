{
  "content": "水木夕阴冷，池塘秋意多。庭风吹故叶，阶露净寒莎。 \n愁燕窥灯语，情人见月过。砧声听已别，虫响复相和。 \n闭门无事后，此地即山中。但觉鸟声异，不知人境同。 \n晚花开为雨，残果落因风。独坐还吟酌，诗成酒已空。 \n自得家林趣，常时在外稀。对僧餐野食，迎客著山衣。 \n雀斗翻檐散，蝉惊出树飞。功成他日后，何必五湖归。 \n秋色庭芜上，清朝见露华。疏篁抽晚笋，幽药吐寒芽。 \n引水新渠净，登台小径斜。人来多爱此，萧爽似仙家。 \n禁掖朝回后，林园胜赏时。野人来辨药，庭鹤往看棋。 \n晚日明丹枣，朝霜润紫梨。还因重风景，犹自有秋诗。 \n圣代少封事，闲居方屏喧。漏寒云外阙，木落月中园。 \n山鸟宿檐树，水萤流洞门。无人见清景，林下自开尊。",
  "dynasty": "唐代",
  "id": 27355,
  "name": "和刘补阙秋园寓兴六首",
  "poet": {
    "desc": "雍陶（约789~873以前），字国钧，成都人。工于词赋。有《唐志集》五卷，今传。",
    "id": 340,
    "name": "雍陶",
    "star": 0
  },
  "star": 1,
  "tags": []
}