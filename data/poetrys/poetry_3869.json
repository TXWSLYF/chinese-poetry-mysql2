{
  "content": "遥裔烟屿鸿，双影旦夕同。交翰倚沙月，和鸣弄江风。 \nvK若茂芳序，君子从远戎。云生阴海没，花落春潭空。 \n红泪掩促柱，锦衾罗薰笼。自伤琼草绿，讵惜铅粉红。 \n裂帛附双燕，为予向辽东。 \n读书三十载，驰骛周六经。儒衣干时主，忠策献阙廷。 \n一朝奉休盼，从容厕群英。束身趋建礼，秉笔坐承明。 \n廨署相填噎，僚吏纷纵横。五日休浣时，屠苏绕玉屏。 \n橘花覆北沼，桂树交西荣。树栖两鸳鸯，含春向我鸣。 \n皎洁绮罗艳，便娟丝管清。扰扰天地间，出处各有情。 \n何必岩石下，枯槁闲此生。 \n颓光无淹晷，逝水有迅流。绿苔纷易歇，红颜不再求。 \n歌笑当及春，无令壮志秋。弱年仕关辅，簃门豁御沟。 \n敷愉东城际，婉娈南陌头。荷花娇绿水，杨叶暖青楼。 \n中有绮罗人，可怜名莫愁。画屏绕金膝，珠帘悬玉钩。 \n纤指调宝琴，泠泠哀且柔。赠君鸳鸯带，因以鹔鹴裘。 \n窗晓吟日坐，闺夕秉烛游。无作北门客，咄咄怀百忧。",
  "dynasty": "唐代",
  "id": 3869,
  "name": "拟古三首",
  "poet": {
    "desc": "徐彦伯（？—714），名洪，以字行，兖州瑕丘人。七岁能为文，对策高第。调永寿尉，蒲州司兵参军。时司户韦暠善判，司士李亘工书，而彦伯属辞，称河东三绝。屡迁给事中，预修《三教珠英》。由宗正卿出为齐州刺史，移蒲州，擢修文馆学士、工部侍郎，历太子宾客卒。",
    "id": 516,
    "name": "徐彦伯",
    "star": 0
  },
  "star": 1,
  "tags": []
}