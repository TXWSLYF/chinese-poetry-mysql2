{
  "content": "雨雪不顺时，阴阳失明晦。麦根半成土，农夫泣相对。 \n我公诚诉天，天地忽已泰。长飙卷白云，散落群峰外。 \n拂砌花影明，交宫鹤翎碎。宿鸟晨不飞，犹疑月光在。 \n碧树香尽发，蠹虫声渐退。有客怀兔园，吟诗绕城内。",
  "dynasty": "唐代",
  "id": 32549,
  "name": "贺雪寄本府尚书",
  "poet": {
    "desc": "曹邺，字邺之，桂州（桂林）阳朔人，与晚唐著名诗人刘驾、聂夷中、于濆、邵谒、苏拯齐名，而以曹邺才颖最佳。",
    "id": 98,
    "image": "https://raw.githubusercontent.com/hujiaweibujidao/poetry/master/image/image_98.jpg",
    "name": "曹邺",
    "star": 0
  },
  "star": 2,
  "tags": []
}