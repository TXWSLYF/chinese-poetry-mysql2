{
  "content": "月照玉楼春漏促，飒飒风摇庭砌竹。梦惊鸳被觉来时， \n何处管弦声断续¤ \n惆怅少年游冶去，枕上两蛾攒细绿。晓莺帘外语花枝， \n背帐犹残红蜡烛。 \n柳映玉楼春日晚，雨细风轻烟草软。画堂鹦鹉语雕笼， \n金粉小屏犹半掩¤ \n香灭绣帏人寂寂，倚槛无言愁思远。恨郎何处纵疏狂， \n长使含啼眉不展。 \n月皎露华窗影细，风送菊香黏绣袂。博山炉冷水沉微， \n惆怅金闺终日闭¤ \n懒展罗衾垂玉箸，羞对菱花篸宝髻。良宵好事枉教休， \n无计那他狂耍婿。 \n拂水双飞来去燕，曲槛小屏山六扇。春愁凝思结眉心， \n绿绮懒调红锦荐¤ \n话别情多声欲战，玉箸痕留红粉面。镇长独立到黄昏， \n却怕良宵频梦见。",
  "dynasty": "唐代",
  "id": 47263,
  "name": "木兰花（即玉楼春）",
  "poet": {
    "desc": "顾敻，五代词人。生卒年、籍贯及字号均不详。前蜀王建通正(916)时，以小臣给事内廷，见秃鹫翔摩诃池上，作诗刺之，几遭不测之祸。后擢茂州刺史。入后蜀，累官至太尉。顾夐能诗善词。 《花间集》收其词55首，全部写男女艳情。",
    "id": 314,
    "name": "顾夐",
    "star": 0
  },
  "star": 1,
  "tags": []
}