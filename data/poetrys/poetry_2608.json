{
  "content": "帝子威仪绝，储妃礼度优。叠鼓陪仙观，凝笳翼画輈. \n郁郁神香满，奕奕彩云浮。排空列锦罽，腾欢溢皇州。 \n金闺未息火，玉树钟天爱。月路饰还装，星津动归佩。 \n紫极流宸渥，清规伫慈诲。恩波洽九流，光辉轶千载。 \n列席诏亲贤，式宴坐神仙。圣文飞圣笔，天乐奏钧天。 \n曲池涵瑞景，文宇孕祥烟。小臣同百兽，率舞悦尧年。",
  "dynasty": "唐代",
  "id": 2608,
  "name": "奉和太子纳妃太平公主出降三首",
  "poet": {
    "desc": "胡元范，申州义阳（今河南信阳）人，唐代大臣。介廉有才。武则天时，为凤阁侍郎，坐救裴炎，流死巂州。",
    "id": 2994,
    "name": "胡元范",
    "star": 0
  },
  "star": 1,
  "tags": []
}