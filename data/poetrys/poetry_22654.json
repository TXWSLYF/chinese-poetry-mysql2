{
  "content": "闻君梦游仙，轻举超世雰。握持尊皇节，统卫吏兵军。 \n灵旗星月象，天衣龙凤纹。佩服交带箓，讽吟蕊珠文。 \n阆宫缥缈间，钧乐依稀闻。斋心谒西母，暝拜朝东君。 \n烟霏子晋裾，霞烂麻姑裙。倏忽别真侣，怅望随归云。 \n人生同大梦，梦与觉谁分。况此梦中梦，悠哉何足云。 \n假如金阙顶，设使银河濆。既未出三界，犹应在五蕴。 \n饮咽日月精，茹嚼沆瀣芬。尚是色香味，六尘之所熏。 \n仙中有大仙，首出梦幻群。慈光一照烛，奥法相絪缊。 \n不知万龄暮，不见三光曛。一性自了了，万缘徒纷纷。 \n苦海不能漂，劫火不能焚。此是竺乾教，先生垂典坟。",
  "dynasty": "唐代",
  "id": 22654,
  "name": "和微之诗二十三首。和送刘道士游天台",
  "poet": {
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。",
    "id": 665,
    "image": "https://raw.githubusercontent.com/hujiaweibujidao/poetry/master/image/image_665.jpg",
    "name": "白居易",
    "star": 0
  },
  "star": 1,
  "tags": []
}