{
  "content": "草阁柴扉星散居，浪翻江黑雨飞初。 \n山禽引子哺红果，溪友得钱留白鱼。 \n商胡离别下扬州，忆上西陵故驿楼。 \n为问淮南米贵贱，老夫乘兴欲东流。 \n一辞故国十经秋，每见秋瓜忆故丘。 \n今日南湖采薇蕨，何人为觅郑瓜州。 \n沈范早知何水部，曹刘不待薛郎中。 \n独当省署开文苑，兼泛沧浪学钓翁。 \n李陵苏武是吾师，孟子论文更不疑。 \n一饭未曾留俗客，数篇今见古人诗。 \n复忆襄阳孟浩然，清诗句句尽堪传。 \n即今耆旧无新语，漫钓槎头缩颈鳊。 \n陶冶性灵在底物，新诗改罢自长吟。 \n孰知二谢将能事，颇学阴何苦用心。 \n不见高人王右丞，蓝田丘壑漫寒藤。 \n最传秀句寰区满，未绝风流相国能。 \n先帝贵妃今寂寞，荔枝还复入长安。 \n炎方每续朱樱献，玉座应悲白露团。 \n忆过泸戎摘荔枝，青峰隐映石逶迤。 \n京中旧见无颜色，红颗酸甜只自知。 \n翠瓜碧李沈玉甃，赤梨葡萄寒露成。 \n可怜先不异枝蔓，此物娟娟长远生。 \n侧生野岸及江蒲，不熟丹宫满玉壶。 \n云壑布衣骀背死，劳生重马翠眉须。",
  "dynasty": "唐代",
  "id": 11349,
  "name": "解闷十二首",
  "poet": {
    "desc": "杜甫（712－770），字子美，自号少陵野老，世称“杜工部”、“杜少陵”等，汉族，河南府巩县（今河南省巩义市）人，唐代伟大的现实主义诗人，杜甫被世人尊为“诗圣”，其诗被称为“诗史”。杜甫与李白合称“李杜”，为了跟另外两位诗人李商隐与杜牧即“小李杜”区别开来，杜甫与李白又合称“大李杜”。他忧国忧民，人格高尚，他的约1400余首诗被保留了下来，诗艺精湛，在中国古典诗歌中备受推崇，影响深远。759-766年间曾居成都，后世有杜甫草堂纪念。",
    "id": 474,
    "image": "https://raw.githubusercontent.com/hujiaweibujidao/poetry/master/image/image_474.jpg",
    "name": "杜甫",
    "star": 0
  },
  "star": 1,
  "tags": []
}