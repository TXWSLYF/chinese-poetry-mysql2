{
  "content": "回首吾庐，思归去、石溪樵谷。临玩有、门前流水，乱松疏竹。幽草春余荒井迳，鸣禽日在窥墙屋。但等闲、凭几看南山，云相逐。 \n家酿美，招邻曲。朝饭饱，随耕牧。况东皋二顷，岁时都足。麟合功名身外事，墙阴不驻流光促。更休论、一枕梦中惊，黄粱熟。",
  "dynasty": "宋代",
  "id": 54968,
  "name": "满江红（怀家山作）",
  "poet": {
    "id": 0,
    "name": "毛幵",
    "star": 0
  },
  "star": 1,
  "tags": []
}