{
  "content": "巢由昔避世，尧舜不得臣。伊吕虽急病，汤武乃可君。 \n四贤胡为者，千载名氛氲。显晦有遗迹，前后疑不伦。 \n秦政虐天下，黩武穷生民。诸侯战必死，壮士眉亦颦。 \n张良韩孺子，椎碎属车轮。遂令英雄意，日夜思报秦。 \n先生相将去，不复婴世尘。云卷在孤岫，龙潜为小鳞。 \n秦王转无道，谏者鼎镬亲。茅焦脱衣谏，先生无一言。 \n赵高杀二世，先生如不闻。刘项取天下，先生游白云。 \n海内八年战，先生全一身。汉业日已定，先生名亦振。 \n不得为济世，宜哉为隐沦。如何一朝起，屈作储贰宾。 \n安存孝惠帝，摧悴戚夫人。舍大以谋细，虬盘而蠖伸。 \n惠帝竟不嗣，吕氏祸有因。虽怀安刘志，未若周与陈。 \n皆落子房术，先生道何屯。出处贵明白，故吾今有云。",
  "dynasty": "唐代",
  "id": 20544,
  "name": "四皓庙",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 1,
  "tags": []
}