{
  "content": "古来文章有能奔逸气，耸高格，清人心神，惊人魂魄。 \n我闻当今有李白，大猎赋，鸿猷文；嗤长卿，笑子云。 \n班张所作琐细不入耳，未知卿云得在嗤笑限。登庐山， \n观瀑布，海风吹不断，江月照还空，余爱此两句； \n登天台，望渤海，云垂大鹏飞，山压巨鳌背， \n斯言亦好在。至于他作多不拘常律，振摆超腾， \n既俊且逸。或醉中操纸，或兴来走笔。手下忽然片云飞， \n眼前划见孤峰出。而我有时白日忽欲睡， \n睡觉欻然起攘臂。任生知有君，君也知有任生未？ \n中间闻道在长安，及余戾止，君已江东访元丹， \n邂逅不得见君面。每常把酒，向东望良久。 \n见说往年在翰林，胸中矛戟何森森。新诗传在宫人口， \n佳句不离明主心。身骑天马多意气，目送飞鸿对豪贵。 \n承恩召入凡几回，待诏归来仍半醉。权臣妒盛名， \n群犬多吠声。有敕放君却归隐沦处，高歌大笑出关去。 \n且向东山为外臣，诸侯交迓驰朱轮。白璧一双买交者， \n黄金百镒相知人。平生傲岸其志不可测；数十年为客， \n未尝一日低颜色。八咏楼中坦腹眠，五侯门下无心忆。 \n繁花越台上，细柳吴宫侧。绿水青山知有君， \n白云明月偏相识，养高兼养闲，可望不可攀。 \n庄周万物外，范蠡五湖间。人传访道沧海上， \n丁令王乔每往还。蓬莱径是曾到来，方丈岂唯方一丈。 \n伊余每欲乘兴往相寻，江湖拥隔劳寸心。 \n今朝忽遇东飞翼，寄此一章表胸臆。倘能报我一片言， \n但访任华有人识。",
  "dynasty": "唐代",
  "id": 13259,
  "name": "寄李白",
  "poet": {
    "desc": "任华，唐代文学家。生卒年不详，青州乐安（今山东省博兴县）人。唐肃宗时任秘书省校书郎、监察御史等职，还曾任桂州刺史参佐。任华性情耿介，狂放不羁，自称“野人”“逸人”，仕途不得志。与高适友善，也有寄赠李白、杜甫的诗存世。",
    "id": 531,
    "name": "任华",
    "star": 0
  },
  "star": 9,
  "tags": []
}