{
  "content": "絮花寒食路。睛丝罥日，绿阴吹雾。客帽欺风，愁满画船烟浦。彩柱秋千散後，恨尘锁、燕帘莺户。从间阻。梦云无准，鬓霜如许。 \n夜永绣阁藏娇，记掩扇传歌。剪灯留语。月约星期，细把花须频数。弹指一襟幽恨，谩空倩、啼鹃声诉。深院宇。黄昏杏花微雨。",
  "dynasty": "宋代",
  "id": 68229,
  "name": "玉漏迟",
  "poet": {
    "desc": "赵闻礼（约公元1247年前后在世）字立之，一作正之，亦字粹夫，号钓月，临濮（今山东濮县）人。生卒年均不详，约宋理宗淳佑中前后在世，曾官胥口监征，以诗干谒程公许于蜀中。淳佑年间游于临安，与江湖词人丁默、林表民辈唱和。赵闻礼编有《阳春白雪》八卷，著有《钓月集》，词风倾向于清丽舒徐、缠绵委婉一途。周密《浩然斋雅谈》卷下谓其《钓月集》中“大半皆楼君亮、施仲山所作”，今佚。赵万里《校辑宋金元人词》辑有《钓月词》一卷。",
    "id": 1494,
    "name": "赵闻礼",
    "star": 0
  },
  "star": 1,
  "tags": []
}