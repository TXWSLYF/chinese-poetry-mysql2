{
  "content": "青阳行已半，白日坐将徂。越国强仍大，稽城高且孤。 \n利饶盐煮海，名胜水澄湖。牛斗天垂象，台明地展图。 \n瑰奇填市井，佳丽溢闉闍.勾践遗风霸，西施旧俗姝。 \n船头龙夭矫，桥脚兽睢盱。乡味珍蟛蚏，时鲜贵鹧鸪。 \n语言诸夏异，衣服一方殊。捣练蛾眉婢，鸣榔蛙角奴。 \n江清敌伊洛，山翠胜荆巫。华表双栖鹤，联樯几点乌。 \n烟波分渡口，云树接城隅。涧远松如画，洲平水似铺。 \n绿科秧早稻，紫笋折新芦。暖蹋泥中藕，香寻石上蒲。 \n雨来萌尽达，雷后蛰全苏。柳眼黄丝颣，花房绛蜡珠。 \n林风新竹折，野烧老桑枯。带亸长枝蕙，钱穿短贯榆。 \n暄和生野菜，卑湿长街芜。女浣纱相伴，儿烹鲤一呼。 \n山魈啼稚子，林狖挂山都。产业论蚕蚁，孳生计鸭雏。 \n泉岩雪飘洒，苔壁锦漫糊。堰限舟航路，堤通车马途。 \n耶溪岸回合，禹庙径盘纡。洞穴何因凿，星槎谁与刳。 \n石凹仙药臼，峰峭佛香炉。去为投金简，来因挈玉壶。 \n贵仍招客宿，健未要人扶。闻望贤丞相，仪形美丈夫。 \n前驱驻旌旆，偏坐列笙竽。刺史旟翻隼，尚书履曳凫。 \n学禅超后有，观妙造虚无。髻里传僧宝，环中得道枢。 \n登楼诗八咏，置砚赋三都。捧拥罗将绮，趋跄紫与朱。 \n庙谟藏稷契，兵略贮孙吴。令下三军整，风高四海趋。 \n千家得慈母，六郡事严姑。重士过三哺，轻财抵一铢。 \n送觥歌宛转，嘲妓笑卢胡。佐饮时炮鳖，蠲酲数鲙鲈。 \n醉乡虽咫尺，乐事亦须臾。若不中贤圣，何由外智愚。 \n伊予一生志，我尔百年躯。江上三千里，城中十二衢。 \n出多无伴侣，归只对妻孥。白首青山约，抽身去得无。",
  "dynasty": "唐代",
  "id": 23031,
  "name": "和微之春日投简阳明洞天五十韵",
  "poet": {
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。",
    "id": 665,
    "image": "https://raw.githubusercontent.com/hujiaweibujidao/poetry/master/image/image_665.jpg",
    "name": "白居易",
    "star": 0
  },
  "star": 2,
  "tags": []
}