{
  "content": "门在荻塘西，塘高何联联。往昔分地利，远近无闲田。 \n水国信污下，霖霪即成川。苗稼尽淹没，兹乡独丰年。 \n家肥待亲懿，人乐思管弦。日晏始能起，盥漱看厨烟。 \n酝酒寒正熟，养鱼长食鲜。黄昏钟未鸣，偃息早已眠。 \n何意久城市，寂寥丘中缘。俯仰在颜色，区区人事间。 \n忆昔炎汉时，乃知绮季贤。静默不能仕，养老终南山。",
  "dynasty": "唐代",
  "id": 26370,
  "name": "荻塘西庄赠房元垂",
  "poet": {
    "desc": "张光朝，元和时人。诗二首。",
    "id": 2815,
    "name": "张光朝",
    "star": 0
  },
  "star": 1,
  "tags": []
}