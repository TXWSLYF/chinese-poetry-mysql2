{
  "content": "豫樟生深山，七年而后知。挺高二百尺，本末皆十围。 \n天子建明堂，此材独中规。匠人执斤墨，采度将有期。 \n孟冬草木枯，烈火燎山陂。疾风吹猛焰，从根烧到枝。 \n养材三十年，方成栋梁姿。一朝为灰烬，柯叶无孑遗。 \n地虽生尔材，天不与尔时。不如粪土英，犹有人掇之。 \n已矣勿重陈，重陈令人悲。不悲焚烧苦，但悲采用迟。 \n赫赫京内史，炎炎中书郎。昨传征拜日，恩赐颇殊常。 \n貂冠水苍玉，紫绶黄金章。佩服身未暖，已闻窜遐荒。 \n亲戚不得别，吞声泣路旁。宾客亦已散，门前雀罗张。 \n富贵来不久，倏如瓦沟霜。权势去尤速，瞥若石火光。 \n不如守贫贱，贫贱可久长。传语宦游子，且来归故乡。 \n促织不成章，提壶但闻声。嗟哉虫与鸟，无实有虚名。 \n与君定交日，久要如弟兄。何以示诚信，白水指为盟。 \n云雨一为别，飞沉两难并。君为得风鹏，我为失水鲸。 \n音信日已疏，恩分日已轻。穷通尚如此，何况死与生。 \n乃知择交难，须有知人明。莫将山上松，结托水上萍。 \n翩翩两玄鸟，本是同巢燕。分飞来几时，秋夏炎凉变。 \n一宿蓬荜庐，一栖明光殿。偶因衔泥处，复得重相见。 \n彼矜杏梁贵，此嗟茅栋贱。眼看秋社至，两处俱难恋。 \n所托各暂时，胡为相叹羡。 \n婆娑园中树，根株大合围。蠢尔树间虫，形质一何微。 \n孰谓虫之微，虫蠹已无期。孰谓树之大，花叶有衰时。 \n花衰夏未实，叶病秋先萎。树心半为土，观者安得知。 \n借问虫何在，在身不在枝。借问虫何食，食心不食皮。 \n岂无啄木鸟，觜长将何为。",
  "dynasty": "唐代",
  "id": 21239,
  "name": "寓意诗五首",
  "poet": {
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。",
    "id": 665,
    "image": "https://raw.githubusercontent.com/hujiaweibujidao/poetry/master/image/image_665.jpg",
    "name": "白居易",
    "star": 0
  },
  "star": 3,
  "tags": []
}