{
  "content": "伤禽我是笼中鹤，沉剑君为泉下龙。 \n重纩犹存孤枕在，春衫无复旧裁缝。 \n检得旧书三四纸，高低阔狭粗成行。 \n自言并食寻高事，唯念山深驿路长。 \n公无渡河音响绝，已隔前春复去秋。 \n今日闲窗拂尘土，残弦犹迸钿箜篌。 \n婢仆晒君馀服用，娇痴稚女绕床行。 \n玉梳钿朵香胶解，尽日风吹玳瑁筝。 \n伴客销愁长日饮，偶然乘兴便醺醺。 \n怪来醒后傍人泣，醉里时时错问君。 \n我随楚泽波中梗，君作咸阳泉下泥。 \n百事无心值寒食，身将稚女帐前啼。 \n童稚痴狂撩乱走，绣球花仗满堂前。 \n病身一到繐帷下，还向临阶背日眠。 \n小于潘岳头先白，学取庄周泪莫多。 \n止竟悲君须自省，川流前后各风波。",
  "dynasty": "唐代",
  "id": 20697,
  "name": "六年春遣怀八首",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 6,
  "tags": []
}