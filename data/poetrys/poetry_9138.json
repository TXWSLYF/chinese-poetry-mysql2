{
  "content": "汉武好神仙，黄金作台与天近。王母摘桃海上还， \n感之西过聊问讯。欲来不来夜未央，殿前青鸟先回翔。 \n绿鬓萦云裾曳雾，双节飘飖下仙步。白日分明到世间， \n碧空何处来时路。玉盘捧桃将献君，踟蹰未去留彩云。 \n海水桑田几翻覆，中间此桃四五熟。可怜穆满瑶池燕， \n正值花开不得荐。花开子熟安可期，邂逅能当汉武时。 \n颜如芳华洁如玉，心念我皇多嗜欲。虽留桃核桃有灵， \n人间粪土种不生。由来在道岂在药，徒劳方士海上行。 \n掩扇一言相谢去，如烟非烟不知处。 \n金茎孤峙兮凌紫烟，汉宫美人望杳然。通天台上月初出， \n承露盘中珠正圆。珠可饮，寿可永。武皇南面曙欲分， \n从空下来玉杯冷。世间彩翠亦作囊，八月一日仙人方。 \n仙方称上药，静者服之常绰约。柏梁沉饮自伤神， \n犹闻驻颜七十春。乃知甘醲皆是腐肠物， \n独有淡泊之水能益人。千载金盘竟何处， \n当时铸金恐不固。蔓草生来春复秋，碧天何言空坠露。 \n汉天子，观风自南国。浮舟大江屹不前， \n蛟龙索斗风波黑。春秋方壮雄武才，弯弧叱浪连山开。 \n愕然观者千万众，举麾齐呼一矢中。死蛟浮出不复灵， \n舳舻千里江水清。鼓鼙馀响数日在，天吴深入鱼鳖惊。 \n左有佽飞落霜翮，右有孤儿贯犀革。何为临深亲射蛟， \n示威以夺诸侯魄。威可畏，皇可尊。平田校猎书犹陈， \n此日从臣何不言。独有威声振千古，君不见后嗣尊为武。",
  "dynasty": "唐代",
  "id": 9138,
  "name": "汉武帝杂歌三首",
  "poet": {
    "desc": "韦应物（737～792），中国唐代诗人。汉族，长安(今陕西西安)人。今传有10卷本《韦江州集》、两卷本《韦苏州诗集》、10卷本《韦苏州集》。散文仅存一篇。因出任过苏州刺史，世称“韦苏州”。诗风恬淡高远，以善于写景和描写隐逸生活著称。",
    "id": 564,
    "image": "https://raw.githubusercontent.com/hujiaweibujidao/poetry/master/image/image_564.jpg",
    "name": "韦应物",
    "star": 0
  },
  "star": 2,
  "tags": []
}