{
  "content": "百人无一直，百直无一遇。借问遇者谁，正人行得路。 \n中丞薛存诚，守直心甚固。皇明烛如日，再使秉王度。 \n奸豪与佞巧，非不憎且惧。直道渐光明，邪谋难盖覆。 \n每因匪躬节，知有匡时具。张为坠网纲，倚作颓檐柱。 \n悠哉上天意，报施纷回互。自古已冥茫，从今尤不谕。 \n岂与小人意，昏然同好恶。不然君子人，何反如朝露。 \n裴相昨已夭，薛君今又去。以我惜贤心，五年如旦暮。 \n况闻善人命，长短系运数。今我一涕零，岂为中丞故。",
  "dynasty": "唐代",
  "id": 21212,
  "name": "薛中丞",
  "poet": {
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。",
    "id": 665,
    "image": "https://raw.githubusercontent.com/hujiaweibujidao/poetry/master/image/image_665.jpg",
    "name": "白居易",
    "star": 0
  },
  "star": 1,
  "tags": []
}