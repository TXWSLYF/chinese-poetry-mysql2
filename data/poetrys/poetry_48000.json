{
  "content": "其一\n良时不再至，离别在须臾。\n屏营衢路侧，执手野踟蹰。\n仰视浮云驰，奄忽互相逾。\n风波一失所，各在天一隅。\n长当从此别，且复立斯须。\n欲因晨风发，送子以贱躯。 \n\n其二\n嘉会难再遇，三载为千秋。\n临河濯长缨，念子怅悠悠。\n远望悲风至，对酒不能酬。\n行人怀往路，何以慰我愁。\n独有盈觞酒，与子结绸缪。\n\n其三\n携手上河梁，游子暮何之。\n徘徊蹊路侧，悢悢不能辞。\n行人难久留，各言长相思。\n安知非日月，弦望自有时。\n努力崇明德，皓首以为期。\n\n",
  "dynasty": "两汉",
  "id": 48000,
  "name": "别诗三首",
  "poet": {
    "id": 0,
    "name": "佚名",
    "star": 0
  },
  "star": 6,
  "tags": []
}