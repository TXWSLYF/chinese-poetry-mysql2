{
  "content": "昔听东武吟，壮年心已悲。如何今濩落，闻君辛苦辞。 \n言有穷巷士，弱龄颇尚奇。读得玄女符，生当事边时。 \n借名游侠窟，结客幽并儿。往来长楸间，能带双鞬驰。 \n崩腾天宝末，尘暗燕南垂。爟火入咸阳，诏征神武师。 \n是时占军幕，插羽扬金羁。万夫列辕门，观射中戟支。 \n誓当雪国雠，亲爱从此辞。中宵倚长剑，起视蚩尤旗。 \n介马晨萧萧，阵云竟天涯。阴风猎白草，旗槊光参差。 \n勇气贯中肠，视身忽如遗。生擒白马将，虏骑不敢追。 \n贵臣上战功，名姓随意移。终岁肌骨苦，他人印累累。 \n谒者既清宫，诸侯各罢戏。上将赐甲第，门戟不可窥。 \n眦血下沾襟，天高问无期。却寻故乡路，孤影空相随。 \n行逢里中旧，扑樕昔所嗤。一言合侯王，腰佩黄金龟。 \n问我何自苦，可怜真数奇。迟回顾徒御，得色悬双眉。 \n翻然悟世途，抚己昧所宜。田园已芜没，流浪江海湄。 \n鸷禽毛翮摧，不见翔云姿。衰容蔽逸气，孑孑无人知。 \n寂寞草玄徒，长吟下书帷。为君发哀韵，若扣瑶林枝。 \n有客识其真，潺湲涕交颐。饮尔一杯酒，陶然足自怡。",
  "dynasty": "唐代",
  "id": 18398,
  "name": "和董庶中古散调词赠尹果毅",
  "poet": {
    "desc": "刘禹锡（772－842），字梦得，汉族，中国唐朝彭城（今徐州）人，祖籍洛阳，唐朝文学家，哲学家，自称是汉中山靖王后裔，曾任监察御史，是王叔文政治改革集团的一员。唐代中晚期著名诗人，有“诗豪”之称。他的家庭是一个世代以儒学相传的书香门第。政治上主张革新，是王叔文派政治革新活动的中心人物之一。后来永贞革新失败被贬为朗州司马（今湖南常德）。据湖南常德历史学家、收藏家周新国先生考证刘禹锡被贬为朗州司马其间写了著名的“汉寿城春望”。",
    "id": 197,
    "image": "https://raw.githubusercontent.com/hujiaweibujidao/poetry/master/image/image_197.jpg",
    "name": "刘禹锡",
    "star": 0
  },
  "star": 1,
  "tags": []
}