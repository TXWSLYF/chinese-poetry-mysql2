{
  "content": "崔侯文章苦捷敏，高浪驾天输不尽。曾从关外来上都， \n随身卷轴车连轸。朝为百赋犹郁怒，暮作千诗转遒紧。 \n摇毫掷简自不供，顷刻青红浮海蜃。才豪气猛易语言， \n往往蛟螭杂蝼蚓。知音自古称难遇，世俗乍见那妨哂。 \n勿嫌法官未登朝，犹胜赤尉长趋尹。时命虽乖心转壮， \n技能虚富家逾窘。念昔尘埃两相逢，争名龃龉持矛楯. \n子时专场夸觜距，余始张军严韅靷。尔来但欲保封疆， \n莫学庞涓怯孙膑。窜逐新归厌闻闹，齿发早衰嗟可闵。 \n频蒙怨句刺弃遗，岂有闲官敢推引。深藏箧笥时一发， \n戢戢已多如束笋。可怜无益费精神，有似黄金掷虚牝。 \n当今圣人求侍从，拔擢杞梓收楛箘。东马严徐已奋飞， \n枚皋即召穷且忍。复闻王师西讨蜀，霜风冽冽摧朝菌。 \n走章驰檄在得贤，燕雀纷拏要鹰隼。窃料二途必处一， \n岂比恒人长蠢蠢。劝君韬养待征招，不用雕琢愁肝肾。 \n墙根菊花好沽酒，钱帛纵空衣可准。晖晖檐日暖且鲜， \n摵摵井梧疏更殒。高士例须怜曲蘖，丈夫终莫生畦畛。 \n能来取醉任喧呼，死后贤愚俱泯泯。",
  "dynasty": "唐代",
  "id": 17690,
  "name": "赠崔立之评事（崔斯立，字立之，博陵人）",
  "poet": {
    "desc": "韩愈（768～824）字退之，唐代文学家、哲学家、思想家，河阳（今河南省焦作孟州市）人，汉族。祖籍河北昌黎，世称韩昌黎。晚年任吏部侍郎，又称韩吏部。谥号“文”，又称韩文公。他与柳宗元同为唐代古文运动的倡导者，主张学习先秦两汉的散文语言，破骈为散，扩大文言文的表达功能。宋代苏轼称他“文起八代之衰”，明人推他为唐宋八大家之首，与柳宗元并称“韩柳”，有“文章巨公”和“百代文宗”之名，作品都收在《昌黎先生集》里。韩愈在思想上是中国“道统”观念的确立者，是尊儒反佛的里程碑式人物。",
    "id": 682,
    "image": "https://raw.githubusercontent.com/hujiaweibujidao/poetry/master/image/image_682.jpg",
    "name": "韩愈",
    "star": 0
  },
  "star": 1,
  "tags": []
}