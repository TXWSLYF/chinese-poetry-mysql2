{
  "content": "昔岁辞亲泪，今为恋主泣。去住情难并，别离景易戢。 \n夭矫大空鳞，曾为小泉蛰。幽意独沉时，震雷忽相及。 \n神行既不宰，直致非所执。至运本遗功，轻生各自立。 \n大君思此化，良佐自然集。宝镜无私光，时文有新习。 \n慈亲诫志就，贱子归情急。擢第谢灵台，牵衣出皇邑。 \n行襟海日曙，逸抱江风入。蒹葭得波浪，芙蓉红岸湿。 \n云寺势动摇，山钟韵嘘吸。旧游期再践，悬水得重挹。 \n松萝虽可居，青紫终当拾。",
  "dynasty": "唐代",
  "id": 19532,
  "name": "擢第后东归书怀，献座主吕侍御",
  "poet": {
    "desc": "孟郊，(751～814)，唐代诗人。字东野。汉族，湖州武康（今浙江德清）人，祖籍平昌（今山东临邑东北），先世居洛阳（今属河南）。唐代著名诗人。现存诗歌500多首，以短篇的五言古诗最多，代表作有《游子吟》。有“诗囚”之称，又与贾岛齐名，人称“郊寒岛瘦”。元和九年，在阌乡(今河南灵宝)因病去世。张籍私谥为贞曜先生。",
    "id": 232,
    "image": "https://raw.githubusercontent.com/hujiaweibujidao/poetry/master/image/image_232.jpg",
    "name": "孟郊",
    "star": 0
  },
  "star": 1,
  "tags": []
}