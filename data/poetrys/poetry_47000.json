{
  "content": "符守分珪组，放情在丘峦。悠然造云族，忽尔登天坛。 \n求古理方赜，玩奇物不殚。晴光散崖壁，瑞气生芝兰。 \n中有四瀑水，奔流状千般。风云隐岩底，雨雪霏林端。 \n晶晶含古色，飕飕引晨寒。澄潭见猿饮，潜穴知龙盘。 \n坐憩苔石遍，仰窥杉桂攒。幽蹊创高躅，灵药馀仙餐。 \n携赏喜康乐，示文惊建安。缣缃炳珠宝，中外贻同官。 \n末调亦何为，辄陪高唱难。惭非御徒者，还得依门栏。",
  "dynasty": "唐代",
  "id": 47000,
  "name": "奉和郎中游仙岩四瀑布寄包秘监李吏部赵婺州中…十四韵",
  "poet": {
    "desc": "德宗贞元间人。贞元七年(791)和路应游仙岩诗，并寄包佶、李纾等人。",
    "id": 1664,
    "name": "李缜",
    "star": 0
  },
  "star": 2,
  "tags": []
}