{
  "content": "道安本儒士，颇擅弓剑名。二十游太行，暮闻号哭声。 \n疾驱前致问，有叟垂华缨。言我故刺史，失职还西京。 \n偶为群盗得，毫缕无馀赢。货财足非吝，二女皆娉婷。 \n苍黄见驱逐，谁识死与生。便当此殒命，休复事晨征。 \n一闻激高义，眦裂肝胆横。挂弓问所往，趫捷超峥嵘。 \n见盗寒涧阴，罗列方忿争。一矢毙酋帅，馀党号且惊。 \n麾令递束缚，纆索相拄撑。彼姝久褫魄，刃下俟诛刑。 \n却立不亲授，谕以从父行。捃收自担肩，转道趋前程。 \n夜发敲石火，山林如昼明。父子更抱持，涕血纷交零。 \n顿首愿归货，纳女称舅甥。道安奋衣去，义重利固轻。 \n师婚古所病，合姓非用兵。朅来事儒术，十载所能逞。 \n慷慨张徐州，朱邸扬前旌。投躯获所愿，前马出王城。 \n辕门立奇士，淮水秋风生。君侯既即世，麾下相欹倾。 \n立孤抗王命，钟鼓四野鸣。横溃非所壅，逆节非所婴。 \n举头自引刃，顾义谁顾形。烈士不忘死，所死在忠贞。 \n咄嗟徇权子，翕习犹趋荣。我歌非悼死，所悼时世情。",
  "dynasty": "唐代",
  "id": 18285,
  "name": "韦道安（道安尝佐张建封于徐州，及军乱而道安自杀）",
  "poet": {
    "desc": "柳宗元（773年－819年），字子厚，唐代河东（今山西运城）人，杰出诗人、哲学家、儒学家乃至成就卓著的政治家，唐宋八大家之一。著名作品有《永州八记》等六百多篇文章，经后人辑为三十卷，名为《柳河东集》。因为他是河东人，人称柳河东，又因终于柳州刺史任上，又称柳柳州。柳宗元与韩愈同为中唐古文运动的领导人物，并称“韩柳”。在中国文化史上，其诗、文成就均极为杰出，可谓一时难分轩轾。",
    "id": 646,
    "image": "https://raw.githubusercontent.com/hujiaweibujidao/poetry/master/image/image_646.jpg",
    "name": "柳宗元",
    "star": 0
  },
  "star": 2,
  "tags": []
}