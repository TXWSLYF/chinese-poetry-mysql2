{
  "content": "生身便在乱离间，遇柳寻花作麽看。老去转谙无是事， \n本来何处有多般。长怜蠛蠓能随暖，独笑梧桐不耐寒。 \n覆载我徒争会得，大鹏飞尚未知宽。 \n云泉日日长松寺，丝管年年细柳营。静躁殊途知自识， \n荣枯一贯亦何争。道傍病树人从老，溪上新苔我独行。 \n若见净名居士语，逍遥全不让庄生。 \n莫言天道终难定，须信人心尽自轻。宣室三千虽有恨， \n成周八百岂无情。柏缘执性长时瘦，梅为多知两番生。 \n不是不同明主意，懒将唇舌与齐烹。 \n不论轩冕及渔樵，性与情违渐渐遥。季子祸从怜富贵， \n颜生道在乐箪瓢。清闲自可齐三寿，忿恨还须戒一朝。 \n好学尧民偎舜日，短裁孤竹理云韶。 \n春风春雨一何频，望极空江觉损神。莺有来由重入谷， \n柳无情绪强依人。汉庭谒者休言事，鲁国诸生莫问津。 \n赖是水乡樗栎贱，满炉红焰且相亲。 \n三十年来要自观，履春冰恐未为难。自于南国同埋剑， \n谁向东门便挂冠。早是人情飞絮薄，可堪时令太行寒。 \n多惭幸住匡山下，偷得秾岚坐卧看。 \n畹兰未必因香折，湖象多应为齿焚。兼济直饶同巨楫， \n自由何似学孤云。秋深栎菌樵来得，木末山鼯梦断闻。 \n闲凭竹轩游子过，替他愁见日西曛。 \n何事深山啸复歌，短弓长剑不如他。且图青史垂名稳， \n从道前贤自滞多。gt鷃敢辞栖短棘，凤凰犹解怯高罗。 \n人生若得逢尧舜，便是巢由亦易过。 \n太玄太易小窗明，古义寻来醉复醒。西伯纵逢头已白， \n步兵如在眼应青。寒猿断后云为槛，宿鸟惊时月满庭。 \n此景得闲闲去得，人间无事不曾经。 \n壮气虽同德不同，项王何似王江东。乡歌寂寂荒丘月， \n渔艇年年古渡风。难世斯人犹不达，此时吾道岂能通。 \n吟君十首山中作，方觉多端总是空。",
  "dynasty": "唐代",
  "id": 35007,
  "name": "依韵修睦上人山居十首",
  "poet": {
    "desc": "李咸用，唐，生卒年不详。族望陇西（今甘肃临洮）。习儒业，久不第，曾应辟为推官。因唐末乱离，仕途不达，遂寓居庐山等地。生平事迹散见宋杨万里《唐李推官披沙集序》、《直斋书录解题》卷一九、《唐才子传》卷一〇《殷文圭》附。咸用工诗，尤擅乐府、律诗。所作多忧乱失意之词。为善写“征人凄苦之情”，有“国风之遗音，江左之异曲”（《唐李推官披沙集序》）。辛文房则诋为“气格卑下”(《唐才子传》)。与修睦、来鹏等有交谊，时有唱酬。作诗颇多，《直斋书录解题》卷一九著录《披沙集》6卷。《全唐诗》存诗3卷。",
    "id": 1581,
    "image": "https://raw.githubusercontent.com/hujiaweibujidao/poetry/master/image/image_1581.jpg",
    "name": "李咸用",
    "star": 0
  },
  "star": 2,
  "tags": []
}