{
  "content": "击碎珊瑚树。为留春、怕春欲去，驶如风雨。春不留兮君休问，付与流莺自语。但莫赋、绿波南浦。世上功名花梢露。政何如、一笑翻金缕。系白日，莫教暮。 \n苍头引马城西路。趁池亭、荻芽尚短，梅心未苦。小雨欲晴晴不定，漠漠云飞轻絮。算行乐、春来几度。鞭影不摇鞍小据。过横塘、试把前山数。双白鹭，忽飞去。",
  "dynasty": "宋代",
  "id": 60729,
  "name": "乳燕飞（次岳总干韵）",
  "poet": {
    "desc": "黄机，字几仲（一作几叔），号竹斋。南宋婺州东阳（今属浙江）人。曾仕州郡，也是著名诗人。著有《竹斋诗余》、《霜天晓角·仪真江上夜泊》等。",
    "id": 468,
    "name": "黄机",
    "star": 0
  },
  "star": 1,
  "tags": []
}