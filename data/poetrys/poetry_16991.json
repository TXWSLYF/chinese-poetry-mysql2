{
  "content": "杳杳尘外想，悠悠区中缘。如何战未胜，曾是教所牵。 \n远郊有灵峰，夙昔栖真仙。鸾声去已久，马迹空依然。 \n丹崖转初旭，碧落凝秋烟。松风共萧飒，萝月想婵娟。 \n内兄蕴遐心，嘉遁性所便。不能栖枳棘，且复探云泉。 \n中有冥寂人，闲读逍遥篇。联袂共支策，抠衣尝绝编。 \n徐行石上苔，静韵风中弦。烟霞湿儒服，日月生寥天。 \n新诗来起予，璀璨六义全。能尽含写意，转令山水鲜。 \n若闻笙鹤声，宛在耳目前。登攀阻心赏，愁绝空怀贤。 \n出处岂异途，心冥即真筌。暂从西府檄，终卧东菑田。 \n不嫌予步蹇，但恐君行膻。如能固旷怀，谷口期穷年。",
  "dynasty": "唐代",
  "id": 16991,
  "name": "酬李二十二兄主簿马迹山见寄",
  "poet": {
    "desc": "权德舆，唐代文学家。字载之。天水略阳（今甘肃秦安）人。后徙润州丹徒（今江苏镇江）。德宗时，召为太常博士，改左补阙，迁起居舍人、知制诰，进中书舍人。宪宗时，拜礼部尚书、同中书门下平章事，后徙刑部尚书，复以检校吏部尚书出为山南西道节度使。卒谥文，后人称为权文公。",
    "id": 603,
    "image": "https://raw.githubusercontent.com/hujiaweibujidao/poetry/master/image/image_603.jpg",
    "name": "权德舆",
    "star": 0
  },
  "star": 1,
  "tags": []
}