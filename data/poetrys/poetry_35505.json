{
  "content": "叶落才悲草又生，看看少壮是衰形。关中秋雨书难到， \n江上春寒酒易醒。多少系心身未达，寻思举目泪堪零。 \n几时抛得归山去，松下看云读道经。 \n喔喔晨鸡满树霜，喧喧晓渡簇舟航。数星昨夜寒炉火， \n一阵谁家腊瓮香。久别羁孤成潦倒，回看书剑更苍黄。 \n逢人举止皆言命，至竟谋闲可胜忙。 \n野堂吟罢独行行，点水微微冻不鸣。十里溪山新雪后， \n千家襟袖晓寒生。只宜醉梦依华寝，可称羸蹄赴宿程。 \n日苦几多心下见，那堪岁晏又无成。 \n僻居多与懒相宜，吟拥寒炉过腊时。风柳欲生阳面叶， \n冻梅先绽岭头枝。山川自小抛耕钓，骨肉无因免别离。 \n赖有陶情一尊酒，愁中相向展愁眉。 \n一带长溪渌浸门，数声幽鸟啄云根。 \n松亭尽日唯空坐，难得儒翁共讨论。",
  "dynasty": "唐代",
  "id": 35505,
  "name": "冬夕江上言事五首",
  "poet": {
    "desc": "罗邺 (825—?)，字不详，余杭人，有“诗虎”之称。约唐僖宗乾符中前后在世。著有诗集一卷，《新唐书艺文志》传于世。",
    "id": 2522,
    "image": "https://raw.githubusercontent.com/hujiaweibujidao/poetry/master/image/image_2522.jpg",
    "name": "罗邺",
    "star": 0
  },
  "star": 1,
  "tags": []
}