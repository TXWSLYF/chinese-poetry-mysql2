{
  "content": "世业江湖侧，郊原休沐处。独言五日归，未道千秋去。 \n乡亭春水绿，昌阁寒光暮。昔为昼锦游，今成逝川路。 \n归路秦城下，寒云惨平田。故园沧海边，绿柳覆平川。 \n送客异他日，还舟殊昔年。华亭有明日，长向陇头悬。 \n剑水千人石，荆江万里流。英英有君子，才德满中州。 \n明道俟良佐，惟贤初薄游。生涯一朝尽，寂寞夜台幽。 \n金堂策令名，仙掖居清位。鸣玉朝双阙，垂缨游两地。 \n朝夕既论思，春秋仍书事。何言鲁声伯，忽下琼珠泪。 \n令德弃人世，明朝降宠章。起居存有位，著作没为郎。 \n寒水落南浦，月华虚北堂。松门一长想，仿佛见清扬。",
  "dynasty": "唐代",
  "id": 6157,
  "name": "陆著作挽歌",
  "poet": {
    "desc": "储光羲（约706—763）唐代官员，润州延陵人，祖籍兖州。田园山水诗派代表诗人之一。开元十四年（726年）举进士，授冯翊县尉，转汜水、安宣、下邽等地县尉。因仕途失意，遂隐居终南山。后复出任太祝，世称储太祝，官至监察御史。安史之乱中，叛军攻陷长安，被俘，迫受伪职。乱平，自归朝廷请罪，被系下狱，有《狱中贻姚张薛李郑柳诸公》诗，后贬谪岭南。江南储氏多为光羲公后裔，尊称为“江南储氏之祖”。",
    "id": 22,
    "image": "https://raw.githubusercontent.com/hujiaweibujidao/poetry/master/image/image_22.jpg",
    "name": "储光羲",
    "star": 0
  },
  "star": 1,
  "tags": []
}