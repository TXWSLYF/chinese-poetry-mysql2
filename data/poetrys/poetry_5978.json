{
  "content": "饮马伊水中，白云鸣皋上。氛氲山绝顶，行子时一望。 \n照日龙虎姿，攒空冰雪状。嵡嵸殊未已，崚嶒忽相向。 \n皎皎横绿林，霏霏澹青嶂。远映村更失，孤高鹤来傍。 \n胜气欣有逢，仙游且难访。故人吏京剧，每事多闲放。 \n室画峨眉峰，心格洞庭浪。惜哉清兴里，不见予所尚。",
  "dynasty": "唐代",
  "id": 5978,
  "name": "望鸣皋山白云寄洛阳卢主簿",
  "poet": {
    "desc": "李颀(690-751)，汉族，东川（今四川三台）人（有争议），唐代诗人。少年时曾寓居河南登封。开元十三年进士，做过新乡县尉的小官，诗以写边塞题材为主，风格豪放，慷慨悲凉，七言歌行尤具特色。",
    "id": 671,
    "image": "https://raw.githubusercontent.com/hujiaweibujidao/poetry/master/image/image_671.jpg",
    "name": "李颀",
    "star": 0
  },
  "star": 3,
  "tags": []
}