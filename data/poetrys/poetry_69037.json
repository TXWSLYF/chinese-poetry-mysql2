{
  "content": "袖手云溪畔。看人间、纷纷饥乌腐鼠，触蛮交战。便得金鱼垂玉带，多少雌黄点勘。算此语、必非河汉。直自弹冠班八座，更青春、数到期颐算。一段玉，无纤玷。 \n\n公难学处尤堪羡。全似□、泠泠秋水，体清形健。衮处从来高一著，那肯随人脚转。要须是、常见乾坤清晏。天意未教公猛去，要都俞、了却从公便。歌寿斝，朱帘卷。\n\n",
  "dynasty": "宋代",
  "id": 69037,
  "name": "贺新郎（寿李端明）",
  "poet": {
    "id": 0,
    "name": "程必",
    "star": 0
  },
  "star": 1,
  "tags": []
}