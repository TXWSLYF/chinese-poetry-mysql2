{
  "content": "知命儒为贵，时中圣所臧。处心齐宠辱，遇物任行藏。 \n关识新安地，封传临晋乡。挺生推豹蔚，遐步仰龙骧。 \n干有千寻竦，精闻百炼钢。茂功期舜禹，高韵状羲黄。 \n足逸诗书囿，锋摇翰墨场。雅歌张仲德，颂祝鲁侯昌。 \n宪府初腾价，神州转耀铓。右言盈简策，左辖备条纲。 \n响切晨趋佩，烟浓近侍香。司仪六礼洽，论将七兵扬。 \n合乐来仪凤，尊祠重饩羊。卿材优柱石，公器擅岩廊。 \n峻节临衡峤，和风满豫章。人归父母育，郡得股肱良。 \n细故谁留念，烦言肯过防。璧非真盗客，金有误持郎。 \n龟虎休前寄，貂蝉冠旧行。训刑方命吕，理剧复推张。 \n直用明销恶，还将道胜刚。敬逾齐国社，恩比召南棠。 \n希怨犹逢怒，多容竞忤强。火炎侵琬琰，鹰击谬鸾凰。 \n刻木终难对，焚芝未改芳。远迁逾桂岭，中徙滞馀杭。 \n顾土虽怀赵，知天讵畏匡。论嫌齐物诞，骚爱远游伤。 \n丽泽周群品，重明照万方。斗间收紫气，台上挂清光。 \n福为深仁集，妖从盛德禳。秦民啼畎亩，周士舞康庄。 \n采绶还垂艾，华簪更截肪。高居迁鼎邑，遥傅好书王。 \n碧树环金谷，丹霞映上阳。留欢唱容与，要醉对清凉。 \n故友仍同里，常僚每合堂。渊龙过许劭，冰鲤吊王祥。 \n玉漏天门静，铜驼御路荒。涧瀍秋潋滟，嵩少暮微茫。 \n遵渚徒云乐，冲天自不遑。降神终入辅，种德会明扬。 \n独弃伧人国，难窥夫子墙。通家殊孔李，旧好即潘杨。 \n世议排张挚，时情弃仲翔。不言缧绁枉，徒恨纆徽长。 \n贾赋愁单阏，邹书怯大梁。炯心那自是，昭世懒佯狂。 \n鸣玉机全息，怀沙事不忘。恋恩何敢死，垂泪对清湘。",
  "dynasty": "唐代",
  "id": 18210,
  "name": "弘农公以硕德伟材屈于诬枉左官…谨献诗五十韵以毕微志",
  "poet": {
    "desc": "柳宗元（773年－819年），字子厚，唐代河东（今山西运城）人，杰出诗人、哲学家、儒学家乃至成就卓著的政治家，唐宋八大家之一。著名作品有《永州八记》等六百多篇文章，经后人辑为三十卷，名为《柳河东集》。因为他是河东人，人称柳河东，又因终于柳州刺史任上，又称柳柳州。柳宗元与韩愈同为中唐古文运动的领导人物，并称“韩柳”。在中国文化史上，其诗、文成就均极为杰出，可谓一时难分轩轾。",
    "id": 646,
    "image": "https://raw.githubusercontent.com/hujiaweibujidao/poetry/master/image/image_646.jpg",
    "name": "柳宗元",
    "star": 0
  },
  "star": 1,
  "tags": []
}