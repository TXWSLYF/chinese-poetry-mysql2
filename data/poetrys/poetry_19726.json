{
  "content": "搏鸷有馀饱，鲁山长饥空。豪人饫鲜肥，鲁山饭蒿蓬。 \n食名皆霸官，食力乃尧农。君子耻新态，鲁山与古终。 \n天璞本平一，人巧生异同。鲁山不自剖，全璞竟没躬。 \n自剖多是非，流滥将何归。奔竞立诡节，凌侮争怪辉。 \n五常坐销铄，万类随衰微。以兹见鲁山，道蹇无所依。 \n君子不自蹇，鲁山蹇有因。苟含天地秀，皆是天地身。 \n天地蹇既甚，鲁山道莫伸。天地气不足，鲁山食更贫。 \n始知补元化，竟须得贤人。 \n贤人多自霾，道理与俗乖。细功不敢言，远韵方始谐。 \n万物饱为饱，万人怀为怀。一声苟失所，众憾来相排。 \n所以元鲁山，饥衰难与偕。 \n远阶无近级，造次不可升。贤人洁肠胃，寒日空澄凝。 \n血誓竟讹谬，膏明易煎蒸。以之驱鲁山，疏迹去莫乘。 \n言从鲁山宦，尽化尧时心。豺狼耻狂噬，齿牙闭霜金。 \n竞来辟田土，相与耕嶔岑。当宵无关锁，竟岁饶歌吟。 \n善教复天术，美词非俗箴。精微自然事，视听不可寻。 \n因书鲁山绩，庶合箫韶音。 \n箫韶太平乐，鲁山不虚作。千古若有知，百年幸如昨。 \n谁能嗣教化，以此洗浮薄。君臣贵深遇，天地有灵橐。 \n力运既艰难，德符方合漠。名位苟虚旷，声明自销铄。 \n礼法虽相救，贞浓易糟粕。哀哀元鲁山，毕竟谁能度。 \n当今富教化，元后得贤相。冰心镜衰古，霜议清遐障。 \n幽埋尽洸洗，滞旅免流浪。唯馀鲁山名，未获旌廉让。 \n二三贞苦士，刷视耸危望。发秋青山夜，目断丹阙亮。 \n诱类幸从兹，嘉招固非妄。小生奏狂狷，感惕增万状。 \n黄犊不知孝，鲁山自驾车。非贤不可妻，鲁山竟无家。 \n供养耻佗力，言词岂纤瑕。将谣鲁山德，赜海谁能涯。 \n遗婴尽雏乳，何况骨肉枝。心肠结苦诚，胸臆垂甘滋。 \n事已出古表，谁言独今奇。贤人母万物，岂弟流前诗。",
  "dynasty": "唐代",
  "id": 19726,
  "name": "吊元鲁山",
  "poet": {
    "desc": "孟郊，(751～814)，唐代诗人。字东野。汉族，湖州武康（今浙江德清）人，祖籍平昌（今山东临邑东北），先世居洛阳（今属河南）。唐代著名诗人。现存诗歌500多首，以短篇的五言古诗最多，代表作有《游子吟》。有“诗囚”之称，又与贾岛齐名，人称“郊寒岛瘦”。元和九年，在阌乡(今河南灵宝)因病去世。张籍私谥为贞曜先生。",
    "id": 232,
    "image": "https://raw.githubusercontent.com/hujiaweibujidao/poetry/master/image/image_232.jpg",
    "name": "孟郊",
    "star": 0
  },
  "star": 1,
  "tags": []
}