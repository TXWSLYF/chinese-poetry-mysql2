{
  "content": "南指陵阳路，东流似昔年。重恩山未答，双鬓雪飘然。 \n数仞惭投迹，群公愧拍肩。驽骀蒙锦绣，尘土浴潺湲。 \n郭隗黄金峻，虞卿白璧鲜。貔貅环玉帐，鹦鹉破蛮笺。 \n极浦沈碑会，秋花落帽筵。旌旗明迥野，冠珮照神仙。 \n筹画言何补，优容道实全。讴谣人扑地，鸡犬树连天。 \n紫凤超如电，青襟散似烟。苍生未经济，坟草已芊绵。 \n往事惟沙月，孤灯但客船。岘山云影畔，棠叶水声前。 \n故国还归去，浮生亦可怜。高歌一曲泪，明日夕阳边。",
  "dynasty": "唐代",
  "id": 27694,
  "name": "往年随故府吴兴公夜泊芜湖口今赴官西去…因成十六韵",
  "poet": {
    "desc": "杜牧（公元803－约852年），字牧之，号樊川居士，汉族，京兆万年（今陕西西安）人，唐代诗人。杜牧人称“小杜”，以别于杜甫。与李商隐并称“小李杜”。因晚年居长安南樊川别墅，故后世称“杜樊川”，著有《樊川文集》。",
    "id": 211,
    "image": "https://raw.githubusercontent.com/hujiaweibujidao/poetry/master/image/image_211.jpg",
    "name": "杜牧",
    "star": 0
  },
  "star": 1,
  "tags": []
}