{
  "content": "秋景\n挂绝壁松枯倒倚，落残霞孤鹜齐飞。四围不尽山，一望无穷水，散西风满天秋意。夜静云帆月影低，载我在潇湘画里。\n对酒\n对酒问人生几何，被无情日月消磨。炼成腹内丹，泼煞心头火，葫芦提醉中闲过，万里云山入浩歌，一任傍人笑我。\n避暑\n避炎君频称竹榻，趁新凉懒裹乌纱。柳影中，槐阴下，旋敲冰沉李浮瓜。会受用文章处士家，午梦醒披襟散发。\n举子\n辞辛苦桑枢瓮牖，夸荣华凤阁龙楼。脱布衣，披罗绶，跳龙门独占鳌头。今日男儿得志秋，会受用宫花御酒。\n叹世\n拂尘土麻绦布袍，助江山酒圣诗豪。乾坤水上萍，日月笼中鸟，叹浮生几回年少。破屋春深雪未消，白发催人易老。\n适兴\n舞低簇春风绛纱，歌轻敲夜月红牙。金橙泛绿醽，银鸭烧红蜡，煞强如冷斋闲话。沉醉也更深恰到家，不记的谁扶上马。\n七夕\n银烛冷秋光画屏，碧天晴夜静闲亭。蛛丝度绣针，龙麝焚金鼎，庆人间七夕佳令。卧看牵牛织女星，月转过梧桐树影。\n重九\n题红叶清流御沟，赏黄花人醉歌楼。天长雁影稀，月落山容瘦，冷清清暮秋时候。衰柳寒蝉一片愁，谁肯教白衣送酒。\n退步\n南柯梦清香画戟，北邙山坏冢残碑。风云变古今，日月搬兴废，为功名枉争闲气，相位显官高待则甚底，也不入麒麟画里。\n闲居\n雨过分畦种瓜，旱时引水浇麻。共几个田舍翁，说几句庄家话，瓦盆边浊酒生涯。醉里乾坤大，任他高柳清风睡煞。\n恰离了绿水青山那答，早来到竹篱茅舍人家。野花路畔开，村酒槽头榨，直吃的欠欠答答。醉了山童不劝咱，白女上黄花乱插。\n学邵平坡前种瓜，学渊明篱下载花。旋凿开菡萏池，高竖起荼蘼架，闷来时石鼎烹茶。无是无非快活煞，锁住了心猿意马。\n春情\n残花酿蜂儿蜜脾，细雨和燕子香泥。白雪絮飞，红雨桃花坠，杜鹃声又是春归。纵有新诗赠别离，医不可相思病体。",
  "dynasty": "元代",
  "id": 70605,
  "name": "【双调】沉醉东风_秋景挂绝壁",
  "poet": {
    "desc": "卢挚（1242-1314），字处道，一字莘老；号疏斋，又号蒿翁。元代涿郡（今河北省涿县）人。至元5年(1268)进士，任过廉访使、翰林学士。诗文与刘因、姚燧齐名，世称“刘卢”、“姚卢”。与白朴、马致远、珠帘秀均有交往。散曲如今仅存小令。著有《疏斋集》（已佚）《文心选诀》《文章宗旨》,传世散曲一百二十首。有的写山林逸趣，有的写诗酒生活，而较多的是“怀古”，抒发对故国的怀念。今人有《卢疏斋集辑存》，《全元散曲》录存其小令。",
    "id": 191,
    "image": "https://raw.githubusercontent.com/hujiaweibujidao/poetry/master/image/image_191.jpg",
    "name": "卢挚",
    "star": 0
  },
  "star": 7,
  "tags": []
}