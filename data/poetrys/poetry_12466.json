{
  "content": "昔余马首东，君在海北汭.尽屏簿领书，相与议岩穴。 \n载来诣佳境，每山有车辙。长啸林木动，高歌唾壶缺。 \n此辞月未周，虏马嘶绛阙。猛虎踞大道，九州当中裂。 \n闻君弃孤城，犹自握汉节。耻栖恶木影，忍与故山别。 \n脱舄挂岭云，冏然若鸟逝。唯留潺湲水，分付练溪月。 \n尔来大谷梨，白花再成雪。关梁限天险，欢乐竟两绝。 \n大盗近削平，三川今底宁。句芒布春令，屏翳收雷霆。 \n伊洛日夜涨，鸣皋兰杜青。鶱鶱两黄鹄，何处游青冥。 \n畴昔切玉刃，应如新发硎。及时当树勋，高悬景钟铭。 \n莫抱白云意，径往丹丘庭。功成傥长揖，然后谋沧溟。",
  "dynasty": "唐代",
  "id": 12466,
  "name": "代书寄上裴六冀、刘二颍",
  "poet": {
    "desc": "独孤及（725～777），唐朝散文家，字至之，河南洛阳人，天宝末，以道举高第，补华阴尉。代宗召为左拾遗，俄改太常博士。迁礼部员外郎，历濠、舒二州刺史，以治课加检校司封郎中，赐金紫。徙常州，卒谥曰宪。集三十卷，内诗三卷，今编诗二卷。",
    "id": 1657,
    "image": "https://raw.githubusercontent.com/hujiaweibujidao/poetry/master/image/image_1657.jpg",
    "name": "独孤及",
    "star": 0
  },
  "star": 1,
  "tags": []
}