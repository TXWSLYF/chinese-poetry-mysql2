{
  "content": "抛掷清溪旧钓钩，长安寒暑再环周。便随莺羽三春化， \n只说蝉声一度愁。扫雪自怜窗纸照，上天宁愧海槎流。 \n明时则待金门诏，肯羡班超万户侯。 \n无酒穷愁结自舒，饮河求满不求馀。身登霄汉平时第， \n家得干戈定后书。富贵敢期苏季子，清贫方见马相如。 \n明时用即匡君去，不用何妨却钓鱼。 \n拖紫腰金不要论，便堪归隐白云村。更无名籍强金榜， \n岂有花枝胜杏园。绮席促时皆国器，羽觥飞处尽王孙。 \n高眠亦是前贤事，争报春闱莫大恩。",
  "dynasty": "唐代",
  "id": 39131,
  "name": "长安即事三首",
  "poet": {
    "desc": "徐夤：字昭梦，福建莆田人。登乾宁进士第，授秘书省正字。依王审知，礼待简略，遂拂衣去，归隐延寿溪（现留于绶溪公园，系莆田二十四景之一）。著有《探龙》、《钓矶》二集，诗二百六十五首。",
    "id": 925,
    "image": "https://raw.githubusercontent.com/hujiaweibujidao/poetry/master/image/image_925.jpg",
    "name": "徐夤",
    "star": 0
  },
  "star": 2,
  "tags": []
}