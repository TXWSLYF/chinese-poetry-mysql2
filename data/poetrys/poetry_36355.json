{
  "content": "久闻南明山，共慕南明寺。几度欲登临，日逐扰人事。 \n于焉偶闲暇，鸣辔忽相聚。乘兴乐遨游，聊此托佳趣。 \n涉水渡溪南，迢遥翠微里。石磴千叠斜，峭壁半空起。 \n白云锁峰腰，红叶暗溪嘴。长藤络虚岩，疏花映寒水。 \n金银拱梵刹，丹青照廊宇。石梁卧秋溟，风铃作檐语。 \n深洞结苔阴，岚气滴晴雨。羊肠转咫尺，鸟道转千里。 \n屈曲到禅房，上人喜延伫。香分宿火薰，茶汲清泉煮。 \n投闲息万机，三生有宿契。行厨出盘飧，担瓮倒芳醑。 \n脱冠挂长松，白石藉凭倚。宦途劳营营，暂此涤尘虑。 \n阄令促传觞，投壶更联句。兴来较胜负，醉后忘尔汝。 \n忽闻吼蒲牢，落日下云屿。长啸出烟萝，扬鞭赋归去。",
  "dynasty": "唐代",
  "id": 36355,
  "name": "游南明山",
  "poet": {
    "desc": "唐彦谦（？～893）字茂业，号鹿门先生，并州晋阳（今山西省太原市）人。咸通末年上京考试，结果十余年不中，一说咸通二年（861）中进士。乾符末年，兵乱，避地汉南。中和中期，王重荣镇守河中，聘为从事，累迁节度副使，晋、绛二州刺史。光启三年(887)，王重荣因兵变遇害，他被责贬汉中掾曹。杨守亮镇守兴元（今陕西省汉中市）时，担任判官。官至兴元（今陕西省汉中市）节度副使、阆州（今四川省阆中市）、壁州（今四川省通江县）刺史。晚年隐居鹿门山，专事著述。 昭宗景福二年（893）卒于汉中。",
    "id": 2952,
    "image": "https://raw.githubusercontent.com/hujiaweibujidao/poetry/master/image/image_2952.jpg",
    "name": "唐彦谦",
    "star": 0
  },
  "star": 1,
  "tags": []
}