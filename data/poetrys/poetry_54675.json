{
  "content": "一春闲却花时候。小阁幽窗长独守。晴云南浦梦还空，初月西楼眉也皱。 \n马嘶何日门前柳。脉脉盈盈相见后。心头有事不难知，面上看谁真个瘦。",
  "dynasty": "宋代",
  "id": 54675,
  "name": "木兰花",
  "poet": {
    "desc": "李石。少负才名，既登第，任大学博士，出主石室，就学者如云。蜀学之盛，古今鲜俪。后卒成都，时作山水小笔，风调远俗。卒年七十外。",
    "id": 1199,
    "name": "李石",
    "star": 0
  },
  "star": 1,
  "tags": []
}