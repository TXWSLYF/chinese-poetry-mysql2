{
  "content": "荆门滩急水潺潺，两岸猿啼烟满山。 \n渡头少年应官去，月落西陵望不还。 \n巫峡云开神女祠，绿潭红树影参差。 \n不劳戍口初相问，无义滩头剩别离。 \n石壁千重树万重，白云斜掩碧芙蓉。 \n昭君溪上年年月，偏照婵娟色最浓。 \n十二峰头月欲低，空聆滩上子规啼。 \n孤舟一夜东归客，泣向东风忆建溪。",
  "dynasty": "唐代",
  "id": 24799,
  "name": "竹枝词",
  "poet": {
    "desc": "李涉（约806年前后在世），唐代诗人。字不详，自号清溪子，洛（今河南洛阳）人。早岁客梁园，逢兵乱，避地南方，与弟李渤同隐庐山香炉峰下。后出山作幕僚。宪宗时，曾任太子通事舍人。不久，贬为峡州（今湖北宜昌）司仓参军，在峡中蹭蹬十年，遇赦放还，复归洛阳，隐于少室。文宗大和（827-835）中，任国子博士，世称“李博士”。著有《李涉诗》一卷。存词六首。",
    "id": 265,
    "name": "李涉",
    "star": 0
  },
  "star": 11,
  "tags": []
}