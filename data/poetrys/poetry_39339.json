{
  "content": "结绿根株翡翠茎，句芒中夜刺猩猩。景阳妆赴严钟出， \n楚峡神教暮雨晴。踯躅岂能同日语，玫瑰方可一时呈。 \n风吹嫩带香苞展，露洒啼思泪点轻。阿母蕊宫期索去， \n昭君榆塞阙赍行。丛高恐碍含泥燕，架隐宜栖报曙莺。 \n斗日只忧烧密叶，映阶疑欲让双旌。含烟散缬佳人惜， \n落地遗钿少妓争。丹渥不因输绣段，钱圆谁把买花声。 \n海棠若要分流品，秋菊春兰两恰平。",
  "dynasty": "唐代",
  "id": 39339,
  "name": "尚书会仙亭咏蔷薇夤坐中联四韵晚归补缉所联因成一篇",
  "poet": {
    "desc": "徐夤：字昭梦，福建莆田人。登乾宁进士第，授秘书省正字。依王审知，礼待简略，遂拂衣去，归隐延寿溪（现留于绶溪公园，系莆田二十四景之一）。著有《探龙》、《钓矶》二集，诗二百六十五首。",
    "id": 925,
    "image": "https://raw.githubusercontent.com/hujiaweibujidao/poetry/master/image/image_925.jpg",
    "name": "徐夤",
    "star": 0
  },
  "star": 1,
  "tags": []
}