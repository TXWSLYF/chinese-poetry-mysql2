{
  "content": "中郎石经后，八分盖憔悴。顾侯运炉锤，笔力破馀地。 \n昔在开元中，韩蔡同赑屃。玄宗妙其书，是以数子至。 \n御札早流传，揄扬非造次。三人并入直，恩泽各不二。 \n顾于韩蔡内，辨眼工小字。分日示诸王，钩深法更秘。 \n文学与我游，萧疏外声利。追随二十载，浩荡长安醉。 \n高歌卿相宅，文翰飞省寺。视我扬马间，白首不相弃。 \n骅骝入穷巷，必脱黄金辔。一论朋友难，迟暮敢失坠。 \n古来事反覆，相见横涕泗。向者玉珂人，谁是青云器。 \n才尽伤形体，病渴污官位。故旧独依然，时危话颠踬。 \n我甘多病老，子负忧世志。胡为困衣食，颜色少称遂。 \n远作辛苦行，顺从众多意。舟楫无根蒂，蛟鼍好为祟。 \n况兼水贼繁，特戒风飙驶。崩腾戎马际，往往杀长吏。 \n子干东诸侯，劝勉防纵恣。邦以民为本，鱼饥费香饵。 \n请哀疮痍深，告诉皇华使。使臣精所择，进德知历试。 \n恻隐诛求情，固应贤愚异。列士恶苟得，俊杰思自致。 \n赠子猛虎行，出郊载酸鼻。",
  "dynasty": "唐代",
  "id": 10746,
  "name": "送顾八分文学适洪吉州",
  "poet": {
    "desc": "杜甫（712－770），字子美，自号少陵野老，世称“杜工部”、“杜少陵”等，汉族，河南府巩县（今河南省巩义市）人，唐代伟大的现实主义诗人，杜甫被世人尊为“诗圣”，其诗被称为“诗史”。杜甫与李白合称“李杜”，为了跟另外两位诗人李商隐与杜牧即“小李杜”区别开来，杜甫与李白又合称“大李杜”。他忧国忧民，人格高尚，他的约1400余首诗被保留了下来，诗艺精湛，在中国古典诗歌中备受推崇，影响深远。759-766年间曾居成都，后世有杜甫草堂纪念。",
    "id": 474,
    "image": "https://raw.githubusercontent.com/hujiaweibujidao/poetry/master/image/image_474.jpg",
    "name": "杜甫",
    "star": 0
  },
  "star": 1,
  "tags": []
}