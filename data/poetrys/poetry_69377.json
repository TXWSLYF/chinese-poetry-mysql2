{
  "content": "其一\n后人观古书，每随己境地。\n譬如广场中，环看高台戏。\n矮人在平地，举头仰而企。\n危楼有凭槛，刘桢方平视。\n做戏非有殊，看戏乃各异。\n矮人看戏归，自谓见仔细；\n楼上人闻之，不觉笑喷鼻。 \n\n其二\n何处夫己氏，作吏印悬肘；\n望门计民赀，掩取鱼入笱。\n呜呼百金产，中人岂易有！\n饥肠忍吼牛，劳筋羡眠狗；\n铢铢积数世，方期保敝帚。\n一朝威攫之，空空剩两手。\n竭彼祖父力，贻我子孙守；\n天道果有知，此物可能久？\n\n",
  "dynasty": "清代",
  "id": 69377,
  "name": "读书所见（六首选二）",
  "poet": {
    "desc": "赵翼（1727年～1814年1月10日）清代文学家、史学家。字云崧，一字耘崧，号瓯北，又号裘萼，晚号三半老人，汉族，江苏阳湖（今江苏省常州市）人。乾隆二十六年进士。官至贵西兵备道。旋辞官，主讲安定书院。长于史学，考据精赅。论诗主“独创”，反摹拟。五、七言古诗中有些作品，嘲讽理学，隐寓对时政的不满之情，与袁枚、张问陶并称清代性灵派三大家。所著《廿二史札记》与王鸣盛《十七史商榷》、钱大昕《二十二史考异》合称清代三大史学名著。",
    "id": 433,
    "image": "https://raw.githubusercontent.com/hujiaweibujidao/poetry/master/image/image_433.jpg",
    "name": "赵翼",
    "star": 0
  },
  "star": 6,
  "tags": []
}