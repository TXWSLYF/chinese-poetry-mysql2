{
  "content": "落第非有罪，兹山聊归止。山猿隔云住，共饮山中水。 \n读书时有兴，坐石忘却起。西山忽然暮，往往遗巾履。 \n经时一出门，兼候僮仆喜。常被山翁笑，求名岂如此。 \n齿发老未衰，何如且求己。",
  "dynasty": "唐代",
  "id": 32607,
  "name": "山中效陶",
  "poet": {
    "desc": "曹邺，字邺之，桂州（桂林）阳朔人，与晚唐著名诗人刘驾、聂夷中、于濆、邵谒、苏拯齐名，而以曹邺才颖最佳。",
    "id": 98,
    "image": "https://raw.githubusercontent.com/hujiaweibujidao/poetry/master/image/image_98.jpg",
    "name": "曹邺",
    "star": 0
  },
  "star": 1,
  "tags": []
}