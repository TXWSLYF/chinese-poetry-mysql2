{
  "content": "天河漫漫北斗璨，宫中乌啼知夜半。新缝白纻舞衣成， \n来迟邀得吴王迎。低鬟转面掩双袖。玉钗浮动秋风生。 \n酒多夜长夜未晓，月明灯光两相照。后庭歌声更窈窕。 \n馆娃宫中春日暮，荔枝木瓜花满树。城头乌栖休击鼓， \n青娥弹瑟白纻舞。夜天曈曈不见星，宫中火照西江明。 \n美人醉起无次第，堕钗遗珮满中庭。此时但愿可君意， \n回昼为宵亦不寐。年年奉君君莫弃。",
  "dynasty": "唐代",
  "id": 15762,
  "name": "白纻歌二首",
  "poet": {
    "desc": "王建(约767年—约830年)：字仲初，生于颍川(今河南许昌)，唐朝诗人。其著作，《新唐书·艺文志》、《郡斋读书志》、《直斋书录解题》等皆作10卷，《崇文总目》作2卷。",
    "id": 482,
    "image": "https://raw.githubusercontent.com/hujiaweibujidao/poetry/master/image/image_482.jpg",
    "name": "王建",
    "star": 0
  },
  "star": 1,
  "tags": []
}