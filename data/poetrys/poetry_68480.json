{
  "content": "东风何许红紫，又匆匆吹去。最堪惜、九十春光，一半情绪听雨。到昨日、看花去处，如今尽是相思树。倚斜阳脉脉，多情燕子能语。 \n自怪情怀，近日顿懒，忆刘郎前度。断桥外、小院重帘，那人正柳边住。问章台、青青在否。芳信隔、□魂无据。想行人，折尽柔条，滚愁成絮。 \n闲将杯酒，苦劝义和，揽辔更少驻。怎忍把、芳菲容易委路。春还倒转归来，为君起舞。寸肠万恨，何人共说，十年暗洒铜仙泪，是当时、滴滴金盘露。思量万事成空，只有初心，英英未化为土。浮生似客，春不怜人，人更怜春暮。君不见、青楼朱阁，舞女歌童，零落山丘，便房幽户。长门词赋，沈香乐府，悠悠谁是知音者，且绿阴多处修花谱。殷勤更倩啼莺，传语风光，後期莫误。",
  "dynasty": "宋代",
  "id": 68480,
  "name": "莺啼序（春晚）",
  "poet": {
    "desc": "赵文（1239-1315），宋末元初文人。初名凤之，字惟恭，又字仪可，号青山，庐陵（今江西吉安）人。赵文为文天祥门人，并曾入其幕府参与抗元活动。赵文与刘辰翁父子亦交厚，辰翁对其非常推重，刘将孙亦与其结“青山社”，其结社情况现不详。",
    "id": 2355,
    "image": "https://raw.githubusercontent.com/hujiaweibujidao/poetry/master/image/image_2355.jpg",
    "name": "赵文",
    "star": 0
  },
  "star": 1,
  "tags": []
}