{
  "content": "大道青楼望不遮，年时系马醉流霞。\n风前带是同心结，杯底人如解语花。\n下杜城边南北路，上阑门外去来车。\n匆匆觉得扬州梦，检点闲愁在鬓华。 \n\n唤起窗前尚宿酲，啼鹃催去又声声。\n丹青旧誓相如札，禅榻经时杜牧情。\n别后相思空一水，重来回首已三生。\n云阶月地依然在，细逐空香百遍行。\n\n遮莫临行念我频，竹枝留涴泪痕新。\n多缘刺史无坚约，岂视萧郎作路人。\n望里彩云疑冉冉，愁边春水故粼粼。\n珊瑚百尺珠千斛，难换罗敷未嫁身。\n\n从此音尘各悄然，春山如黛草如烟。\n泪添吴苑三更雨，恨惹邮亭一夜眠。\n讵有青乌缄别句，聊将锦瑟记流年。\n他时脱便微之过，百转千回只自怜。\n\n",
  "dynasty": "清代",
  "id": 71042,
  "name": "感旧四首",
  "poet": {
    "desc": "黄景仁（1749～1783），清代诗人。字汉镛，一字仲则，号鹿菲子，阳湖（今江苏省常州市）人。四岁而孤，家境清贫，少年时即负诗名，为谋生计，曾四方奔波。一生怀才不遇，穷困潦倒，后授县丞，未及补官即在贫病交加中客死他乡，年仅35岁。诗负盛名，为“毗陵七子”之一。诗学李白，所作多抒发穷愁不遇、寂寞凄怆之情怀，也有愤世嫉俗的篇章。七言诗极有特色。亦能词。著有《两当轩全集》。",
    "id": 585,
    "image": "https://raw.githubusercontent.com/hujiaweibujidao/poetry/master/image/image_585.jpg",
    "name": "黄景仁",
    "star": 0
  },
  "star": 26,
  "tags": []
}