{
  "content": "我乏青云称，君无买笑金。虚传南国貌，争奈五陵心。 \n桂席尘瑶珮，琼炉烬水沉。凝魂空荐梦，低耳悔听琴。 \n月落珠帘卷，春寒锦幕深。谁家楼上笛，何处月明砧。 \n兰径飞蝴蝶，筠笼语翠襟。和簪抛凤髻，将泪入鸳衾。 \n的的新添恨，迢迢绝好音。文园终病渴，休咏白头吟。 \n绿树莺莺语，平江燕燕飞。枕前闻雁去，楼上送春归。 \n半月縆双脸，凝腰素一围。西墙苔漠漠，南浦梦依依。 \n有恨簪花懒，无聊斗草稀。雕笼长惨淡，兰畹谩芳菲。 \n镜敛青蛾黛，灯挑皓腕肌。避人匀迸泪，拖袖倚残晖。 \n有貌虽桃李，单栖足是非。云輧载驭去，寒夜看裁衣。",
  "dynasty": "唐代",
  "id": 28006,
  "name": "为人题赠二首",
  "poet": {
    "desc": "杜牧（公元803－约852年），字牧之，号樊川居士，汉族，京兆万年（今陕西西安）人，唐代诗人。杜牧人称“小杜”，以别于杜甫。与李商隐并称“小李杜”。因晚年居长安南樊川别墅，故后世称“杜樊川”，著有《樊川文集》。",
    "id": 211,
    "image": "https://raw.githubusercontent.com/hujiaweibujidao/poetry/master/image/image_211.jpg",
    "name": "杜牧",
    "star": 0
  },
  "star": 3,
  "tags": []
}