{
  "content": "西岳高僧名贯休，孤情峭拔凌清秋。天教水墨画罗汉， \n魁岸古容生笔头。时捎大绢泥高壁，闭目焚香坐禅室。 \n忽然梦里见真仪，脱下袈裟点神笔。高握节腕当空掷， \n窸窣毫端任狂逸。逡巡便是两三躯，不似画工虚费日。 \n怪石安拂嵌复枯，真僧列坐连跏趺。形如瘦鹤精神健， \n顶似伏犀头骨粗。倚松根，傍岩缝，曲录腰身长欲动。 \n看经弟子拟闻声，瞌睡山童疑有梦。不知夏腊几多年， \n一手支颐偏袒肩。口开或若共人语，身定复疑初坐禅。 \n案前卧象低垂鼻，崖畔戏猿斜展臂。芭蕉花里刷轻红， \n苔藓文中晕深翠。硬筇杖，矮松床，雪色眉毛一寸长。 \n绳开梵夹两三片，线补衲衣千万行。林间乱叶纷纷堕， \n一印残香断烟火。皮穿木屐不曾拖，笋织蒲团镇长坐。 \n休公休公逸艺无人加，声誉喧喧遍海涯。五七字句一千首， \n大小篆书三十家。唐朝历历多名士，萧子云兼吴道子。 \n若将书画比休公，只恐当时浪生死。 \n休公休公始自江南来入秦，于今到蜀无交亲。 \n诗名画手皆奇绝，觑你凡人争是人。瓦棺寺里维摩诘， \n舍卫城中辟支佛。若将此画比量看，总在人间为第一。",
  "dynasty": "唐代",
  "id": 41485,
  "name": "贯休应梦罗汉画歌（一作禅月大师歌）",
  "poet": {
    "desc": "（896－971）益州（今四川成都人），在后蜀任职为中书舍人。据《宣和画谱》载，他事孟昶时历任翰林学士、门下侍郎同平章事，随孟昶降宋后，授为散骑常侍，工诗文，特别长于词，又善长笛，是花间派重要作家。",
    "id": 175,
    "image": "https://raw.githubusercontent.com/hujiaweibujidao/poetry/master/image/image_175.jpg",
    "name": "欧阳炯",
    "star": 0
  },
  "star": 1,
  "tags": []
}