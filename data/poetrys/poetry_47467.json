{
  "content": "常爱鲁仲连，退身得其趣。\n不知鸱夷子，更入五湖去。\n云霞恣摇曳，鸿鹄无低翥。\n万里天地空，清飙在平楚。\n藏名向宠节，辞疾去公务。\n夜尽醉弦歌，日高卧烟树。\n岂嗤生前乐，千载自垂裕。\n论道复论功，皆可黄金铸。",
  "dynasty": "唐代",
  "id": 47467,
  "name": "美刘太保",
  "poet": {
    "desc": "司马扎，生卒年里贯均未详，唐宣宗大中（847~858）前后在世。曾登进士第，有诗名，与储嗣宗友善。著有《司马先辈集》，《全唐诗》。",
    "id": 525,
    "name": "司马扎",
    "star": 0
  },
  "star": 1,
  "tags": []
}