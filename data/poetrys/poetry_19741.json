{
  "content": "冻手莫弄珠，弄珠珠易飞。惊霜莫翦春，翦春无光辉。 \n零落小花乳，斓斑昔婴衣。拾之不盈把，日暮空悲归。 \n地上空拾星，枝上不见花。哀哀孤老人，戚戚无子家。 \n岂若没水凫，不如拾巢鸦。浪鷇破便飞，风雏袅相夸。 \n芳婴不复生，向物空悲嗟。 \n应是一线泪，入此春木心。枝枝不成花，片片落翦金。 \n春寿何可长，霜哀亦已深。常时洗芳泉，此日洗泪襟。 \n儿生月不明，儿死月始光。儿月两相夺，儿命果不长。 \n如何此英英，亦为吊苍苍。甘为堕地尘，不为末世芳。 \n踏地恐土痛，损彼芳树根。此诚天不知，翦弃我子孙。 \n垂枝有千落，芳命无一存。谁谓生人家，春色不入门。 \n冽冽霜杀春，枝枝疑纤刀。木心既零落，山窍空呼号。 \n班班落地英，点点如明膏。始知天地间，万物皆不牢。 \n哭此不成春，泪痕三四斑。失芳蝶既狂，失子老亦孱。 \n且无生生力，自有死死颜。灵凤不衔诉，谁为扣天关。 \n此儿自见灾，花发多不谐。穷老收碎心，永夜抱破怀。 \n声死更何言，意死不必喈。病叟无子孙，独立犹束柴。 \n霜似败红芳，剪啄十数双。参差呻细风，噞喁沸浅江。 \n泣凝不可消，恨壮难自降。空遗旧日影，怨彼小书窗。",
  "dynasty": "唐代",
  "id": 19741,
  "name": "杏殇（杏殇，花乳也，霜翦而落，因悲昔婴，故作是诗）",
  "poet": {
    "desc": "孟郊，(751～814)，唐代诗人。字东野。汉族，湖州武康（今浙江德清）人，祖籍平昌（今山东临邑东北），先世居洛阳（今属河南）。唐代著名诗人。现存诗歌500多首，以短篇的五言古诗最多，代表作有《游子吟》。有“诗囚”之称，又与贾岛齐名，人称“郊寒岛瘦”。元和九年，在阌乡(今河南灵宝)因病去世。张籍私谥为贞曜先生。",
    "id": 232,
    "image": "https://raw.githubusercontent.com/hujiaweibujidao/poetry/master/image/image_232.jpg",
    "name": "孟郊",
    "star": 0
  },
  "star": 1,
  "tags": []
}