{
  "content": "昔君梦游春，梦游仙山曲。怳若有所遇，似惬平生欲。 \n因寻菖蒲水，渐入桃花谷。到一红楼家，爱之看不足。 \n池流渡清泚，草嫩蹋绿蓐。门柳暗全低，檐樱红半熟。 \n转行深深院，过尽重重屋。乌龙卧不惊，青鸟飞相逐。 \n渐闻玉珮响，始辨珠履躅。遥见窗下人，娉婷十五六。 \n霞光抱明月，莲艳开初旭。缥缈云雨仙，氛氲兰麝馥。 \n风流薄梳洗，时世宽妆束。袖软异文绫，裾轻单丝縠. \n裙腰银线压，梳掌金筐蹙。带襭紫蒲萄，袴花红石竹。 \n凝情都未语，付意微相瞩。眉敛远山青，鬟低片云绿。 \n帐牵翡翠带，被解鸳鸯襆.秀色似堪餐，秾华如可掬。 \n半卷锦头席，斜铺绣腰褥。朱唇素指匀，粉汗红绵扑。 \n心惊睡易觉，梦断魂难续。笼委独栖禽，剑分连理木。 \n存诚期有感，誓志贞无黩。京洛八九春，未曾花里宿。 \n壮年徒自弃，佳会应无复。鸾歌不重闻，凤兆从兹卜。 \n韦门女清贵，裴氏甥贤淑。罗扇夹花灯，金鞍攒绣毂。 \n既倾南国貌，遂坦东床腹。刘阮心渐忘，潘杨意方睦。 \n新修履信第，初食尚书禄。九酝备圣贤，八珍穷水陆。 \n秦家重萧史，彦辅怜卫叔。朝馔馈独盘，夜醪倾百斛。 \n亲宾盛辉赫，妓乐纷晔煜。宿醉才解酲，朝欢俄枕麹. \n饮过君子争，令甚将军酷。酩酊歌鹧鸪，颠狂舞鸲鹆。 \n月流春夜短，日下秋天速。谢傅隙过驹，萧娘风过烛。 \n全凋蕣花折，半死梧桐秃。暗镜对孤鸾，哀弦留寡鹄。 \n凄凄隔幽显，冉冉移寒燠。万事此时休，百身何处赎。 \n提携小儿女，将领旧姻族。再入朱门行，一傍青楼哭。 \n枥空无厩马，水涸失池鹜。摇落废井梧，荒凉故篱菊。 \n莓苔上几阁，尘土生琴筑。舞榭缀蟏蛸，歌梁聚蝙蝠。 \n嫁分红粉妾，卖散苍头仆。门客思彷徨，家人泣咿噢。 \n心期正萧索，宦序仍拘跼.怀策入崤函，驱车辞郏鄏. \n逢时念既济，聚学思大畜。端详筮仕蓍，磨拭穿杨镞。 \n始从雠校职，首中贤良目。一拔侍瑶墀，再升纡绣服。 \n誓酬君王宠，愿使朝廷肃。密勿奏封章，清明操宪牍。 \n鹰鞲中病下，豸角当邪触。纠谬静东周，申冤动南蜀。 \n危言诋阍寺，直气忤钧轴。不忍曲作钩，乍能折为玉。 \n扪心无愧畏，腾口有谤讟。只要明是非，何曾虞祸福。 \n车摧太行路，剑落酆城狱。襄汉问修途，荆蛮指殊俗。 \n谪为江府掾，遣事荆州牧。趋走谒麾幢，喧烦视鞭朴。 \n簿书常自领，缧囚每亲鞫。竟日坐官曹，经旬旷休沐。 \n宅荒渚宫草，马瘦畬田粟。薄俸等涓毫，微官同桎梏。 \n月中照形影，天际辞骨肉。鹤病翅羽垂，兽穷爪牙缩。 \n行看须间白，谁劝杯中绿。时伤大野麟，命问长沙鵩. \n夏梅山雨渍，秋瘴江云毒。巴水白茫茫，楚山青簇簇。 \n吟君七十韵，是我心所蓄。既去诚莫追，将来幸前勖。 \n欲除忧恼病，当取禅经读。须悟事皆空，无令念将属。 \n请思游春梦，此梦何闪倏。艳色即空花，浮生乃焦谷。 \n良姻在嘉偶，顷克为单独。入仕欲荣身，须臾成黜辱。 \n合者离之始，乐兮忧所伏。愁恨僧祇长，欢荣刹那促。 \n觉悟因傍喻，迷执由当局。膏明诱暗蛾，阳焱奔痴鹿。 \n贪为苦聚落，爱是悲林麓。水荡无明波，轮回死生辐。 \n尘应甘露洒，垢待醍醐浴。障要智灯烧，魔须慧刀戮。 \n外熏性易染，内战心难衄。法句与心王，期君日三复。",
  "dynasty": "唐代",
  "id": 21947,
  "name": "和梦游春诗一百韵",
  "poet": {
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。",
    "id": 665,
    "image": "https://raw.githubusercontent.com/hujiaweibujidao/poetry/master/image/image_665.jpg",
    "name": "白居易",
    "star": 0
  },
  "star": 6,
  "tags": []
}