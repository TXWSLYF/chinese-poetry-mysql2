{
  "content": "西山高高何所如，上有古昔真人居。嵌崖巨石自成室， \n其下磅礴含清虚。我来斯邑访遗迹，乃遇沈生耽载籍。 \n沈生为政哀茕嫠，又能索隐探灵奇。欣然向我话佳境， \n与我崎岖到山顶。甘瓜剖绿出寒泉，碧瓯浮花酌春茗。 \n嚼瓜啜茗身清凉，汗消絺绤如迎霜。胡为空山百草花， \n倏尔笾豆肆我旁。始惊知周无小大，力寡多方验斯在。 \n妙用腾声冠盖间，胜游恣意烟霞外。故碑石像凡几年， \n云郁雨霏生绿烟。我知游此多灵仙，缥缈月中飞下天。 \n天风微微夕露委，松梢飕飕晓声起。凤去空遗箫管音， \n星翻寥落银河水。劝君学道此时来，结茅独宿何辽哉。 \n斋心玄默感灵卫，必见鸾鹤相裴回。我爱崇山双剑北， \n峰如人首拄天黑。群仙伛偻势奔走，状若归尊趋有德。 \n半岩有洞顶有池，出入灵怪潜蛟螭。我去不得昼夜思， \n梦游曾信南风吹。南风吹我到林岭，故国不见秦天迥。 \n山花名药扑地香，月色泉声洞心冷。荫松散发逢异人， \n寂寞旷然口不言。道陵公远莫能识，发短耳长谁独存。 \n司农惊觉忽惆怅，可惜所游俱是妄。蕴怀耿耿谁与言， \n直至今来意通形神开，拥传又恨斜阳催。 \n一丘人境尚堪恋，何况海上金银台。",
  "dynasty": "唐代",
  "id": 16835,
  "name": "游石堂观",
  "poet": {
    "desc": "萧祜，字祐之，兰陵人。以处士征，拜拾遗。元和初，历御史中丞、桂管防御观察使。为人闲澹贞退，善鼓琴赋诗，精妙书画，游心林壑，名人高士多与之游。诗二首",
    "id": 1495,
    "name": "萧祜",
    "star": 0
  },
  "star": 1,
  "tags": []
}