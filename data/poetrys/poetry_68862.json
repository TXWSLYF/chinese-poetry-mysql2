{
  "content": "甲子头春雨。知老天、净洗荆扬，十年烟雾。夜半堕中星一颗，飞下五云深处。帝亲敕六丁呵护。须信斯人为世瑞，非人龙、定是文中虎。斗世道，系天数。 \n此儿殊怕人惊顾。况当家、廷评为祖，大中为父。料想廷评公一笑，笑对大中共语。应自把、小程夸取。会见九州熙白日，做状元、宰相荣门户。年正少，上新具。",
  "dynasty": "宋代",
  "id": 68862,
  "name": "贺新郎（贺李簿生孙）",
  "poet": {
    "id": 0,
    "name": "伍梅城",
    "star": 0
  },
  "star": 1,
  "tags": []
}