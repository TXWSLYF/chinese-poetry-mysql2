{
  "content": "辛苦事行役，风波倦晨暮。摇摇结遐心，靡靡即长路。 \n别来如昨日，每见缺蟾兔。潮信催客帆，春光变江树。 \n宦游岂云惬，归梦无复数。愧非超旷姿，循此跼促步。 \n笑言思暇日，规劝多远度。鹑服我久安，荆钗君所慕。 \n伊予多昧理，初不涉世务。适因拥肿材，成此懒慢趣。 \n一身常抱病，不复理章句。胸中无町畦，与物且多忤。 \n既非大川楫，则守南山雾。胡为出处间，徒使名利污。 \n羁孤望予禄，孩稚待我餔.未能即忘怀，恨恨以此故。 \n终当税鞿鞅，岂待毕婚娶。如何久人寰，俯仰学举措。 \n衡茅去迢递，水陆两驰骛。晰晰窥晓星，涂涂践朝露。 \n静闻田鹤起，远见沙鸨聚。怪石不易跻，急湍那可溯。 \n渔商闻远岸，烟火明古渡。下碇夜已深，上碕波不驻。 \n畏途信非一，离念纷难具。枕席有馀清，壶觞无与晤。 \n南方出兰桂，归日自分付。北窗留琴书，无乃委童孺。 \n春江足鱼雁，彼此勤尺素。早晚到中闺，怡然两相顾。",
  "dynasty": "唐代",
  "id": 17218,
  "name": "祗役江西路上以诗代书寄内",
  "poet": {
    "desc": "权德舆，唐代文学家。字载之。天水略阳（今甘肃秦安）人。后徙润州丹徒（今江苏镇江）。德宗时，召为太常博士，改左补阙，迁起居舍人、知制诰，进中书舍人。宪宗时，拜礼部尚书、同中书门下平章事，后徙刑部尚书，复以检校吏部尚书出为山南西道节度使。卒谥文，后人称为权文公。",
    "id": 603,
    "image": "https://raw.githubusercontent.com/hujiaweibujidao/poetry/master/image/image_603.jpg",
    "name": "权德舆",
    "star": 0
  },
  "star": 1,
  "tags": []
}