{
  "content": "鬓髯秋景两苍苍，静对茅斋一炷香。病后身心俱澹泊， \n老来朋友半凋伤。峨眉山色侵云直，巫峡滩声入夜长。 \n犹喜深交有支遁，时时音信到松房。",
  "dynasty": "唐代",
  "id": 45431,
  "name": "怀齐己",
  "poet": {
    "desc": "[五代·前蜀]僧。前蜀人。贯休弟子，申天师门人。工小篆，学李阳冰。又善草书，得张旭笔意，与僧晓高并称。《十国春秋、书史会要》",
    "id": 1246,
    "name": "昙域",
    "star": 0
  },
  "star": 1,
  "tags": []
}