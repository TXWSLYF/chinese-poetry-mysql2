{
  "content": "九华太守行春罢，高绛红筵压花榭。四面繁英拂槛开， \n帖雪团霞坠枝亚。空中焰若烧蓝天，万里滑静无纤烟。 \n弦索紧快管声脆，急曲碎拍声相连。主人怜才多倾兴， \n许客酣歌露真性。春酎香浓枝盏黏，一醉有时三日病。 \n鼋潭鳞粉解不去，鸦岭蕊花浇不醒。肺枯似著炉鞲煽， \n脑热如遭锤凿钉。蒙溪先生梁公孙，忽然示我十轴文。 \n展开一卷读一首，四顾特地无涯垠。又开一轴读一帙， \n酒病豁若风驱云。文锋斡破造化窟，心刃掘出兴亡根。 \n经疾史恙万片恨，墨炙笔针如有神。呵叱潘陆鄙琐屑， \n提挈扬孟归孔门。时时说及开元理，家风飒飒吹人耳。 \n吴兢纂出升平源，十事分明铺在纸。裔孙才业今如此， \n谁人为奏明天子？銮驾何当猎左冯，神鹰一掷望千里。 \n戏操狂翰涴蛮笺，傍人莫笑我率然。",
  "dynasty": "唐代",
  "id": 34424,
  "name": "池阳醉歌赠匡庐处士姚岩杰",
  "poet": {
    "desc": "顾云，（公元？年至八九四年）字垂象，池州人。生年不详，卒于唐昭宗乾宁初。风韵详整。与杜荀鹤、殷文圭友善，同肄业九华山，有文名。咸通十五年，（公元八七四年）登进士第，为高骈淮南节度从事。后退居霅川，杜门著书。大顺中，与羊昭业、陆希声、钱翊、司空图等预修宣、懿、僖三朝实录。书成，加虞部员外郎。云著作颇夥，有顾氏编遗十卷，苕川总裁十卷，启事一卷，赋二卷，集遗具录十卷，纂新文苑十卷，（均新唐书艺文志）凤策联华三卷，《文献通考》及昭亭杂笔五卷，《宋史艺文志》等并行于世。",
    "id": 3036,
    "name": "顾云",
    "star": 0
  },
  "star": 1,
  "tags": []
}