{
  "content": "穷陋阙自养，疠气剧嚣烦。隆冬乏霜霰，日夕南风温。 \n杖藜下庭际，曳踵不及门。门有野田吏，慰我飘零魂。 \n及言有灵药，近在湘西原。服之不盈旬，蹩躠皆腾鶱. \n笑忭前即吏，为我擢其根。蔚蔚遂充庭，英翘忽已繁。 \n晨起自采曝，杵臼通夜喧。灵和理内藏，攻疾贵自源。 \n拥覆逃积雾，伸舒委馀暄。奇功苟可征，宁复资兰荪。 \n我闻畸人术，一气中夜存。能令深深息，呼吸还归跟。 \n疏放固难效，且以药饵论。痿者不忘起，穷者宁复言。 \n神哉辅吾足，幸及儿女奔。",
  "dynasty": "唐代",
  "id": 18307,
  "name": "种仙灵毗（《本草》：淫羊蕾，即仙灵毗也）",
  "poet": {
    "desc": "柳宗元（773年－819年），字子厚，唐代河东（今山西运城）人，杰出诗人、哲学家、儒学家乃至成就卓著的政治家，唐宋八大家之一。著名作品有《永州八记》等六百多篇文章，经后人辑为三十卷，名为《柳河东集》。因为他是河东人，人称柳河东，又因终于柳州刺史任上，又称柳柳州。柳宗元与韩愈同为中唐古文运动的领导人物，并称“韩柳”。在中国文化史上，其诗、文成就均极为杰出，可谓一时难分轩轾。",
    "id": 646,
    "image": "https://raw.githubusercontent.com/hujiaweibujidao/poetry/master/image/image_646.jpg",
    "name": "柳宗元",
    "star": 0
  },
  "star": 1,
  "tags": []
}