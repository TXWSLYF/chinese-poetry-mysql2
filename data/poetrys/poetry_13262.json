{
  "content": "君抱碧海珠，我怀蓝田玉。各称希代宝，万里遥相烛。 \n长卿慕蔺久，子猷意已深。平生风云人，暗合江海心。 \n去秋忽乘兴，命驾来东土。谪仙游梁园，爱子在邹鲁。 \n二处一不见，拂衣向江东。五两挂海月，扁舟随长风。 \n南游吴越遍，高揖二千石。雪上天台山，春逢翰林伯。 \n宣父敬项橐，林宗重黄生。一长复一少，相看如弟兄。 \n惕然意不尽，更逐西南去。同舟入秦淮，建业龙盘处。 \n楚歌对吴酒，借问承恩初。宫买长门赋，天迎驷马车。 \n才高世难容，道废可推命。安石重携妓，子房空谢病。 \n金陵百万户，六代帝王都。虎石据西江，钟山临北湖。 \n二山信为美，王屋人相待。应为歧路多，不知岁寒在。 \n君游早晚还，勿久风尘间。此别未远别，秋期到仙山。",
  "dynasty": "唐代",
  "id": 13262,
  "name": "金陵酬李翰林谪仙子",
  "poet": {
    "desc": "魏万，尝居王屋山，号王屋山人，后改名魏颢，是盛唐诗人李颀的晚辈朋友。上元初登第。初遇李白于广陵，白曰：\"尔后必著大名于天下。\"因尽出其文，命集之。其还王屋山也，白为之序，称其爱文好古。",
    "id": 1226,
    "name": "魏万",
    "star": 0
  },
  "star": 6,
  "tags": []
}