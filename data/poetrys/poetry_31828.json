{
  "content": "逸足皆先路，穷郊独向隅。顽童逃广柳，羸马卧平芜。 \n黄卷嗟谁问，朱弦偶自娱。鹿鸣皆缀士，雌伏竟非夫。 \n采地荒遗野，爰田失故都。亡羊犹博簺，牧马倦呼卢。 \n奕世参周禄，承家学鲁儒。功庸留剑舄，铭戒在盘盂。 \n经济怀良画，行藏识远图。未能鸣楚玉，空欲握隋珠。 \n定为鱼缘木，曾因兔守株。五车堆缥帙，三径阖绳枢。 \n适与群英集，将期善价沽。叶龙图夭矫，燕鼠笑胡卢。 \n赋分知前定，寒心畏厚诬。蹑尘追庆忌，操剑学班输。 \n文囿陪多士，神州试大巫。对虽希鼓瑟，名亦滥吹竽。 \n正使猜奔竞，何尝计有无。镏惔虚访觅，王霸竟揶揄。 \n市义虚焚券，关讥谩弃繻.至言今信矣，微尚亦悲夫。 \n白雪调歌响，清风乐舞雩。胁肩难黾勉，搔首易嗟吁。 \n角胜非能者，推贤见射乎。兕觥增恐竦，杯水失锱铢。 \n粉垛收丹采，金髇隐仆姑。垂櫜羞尽爵，扬觯辱弯弧。 \n虎拙休言画，龙希莫学屠。转蓬随款段，耘草辟墁垆。 \n受业乡名郑，藏机谷号愚。质文精等贯，琴筑韵相须。 \n筑室连中野，诛茅接上腴。苇花纶虎落，松瘿斗栾栌。 \n静语莺相对，闲眠鹤浪俱。蕊多劳蝶翅，香酷坠蜂须。 \n芳草迷三岛，澄波似五湖。跃鱼翻藻荇，愁鹭睡葭芦。 \n暝渚藏鸂鶒，幽屏卧鹧鸪。苦辛随艺殖，甘旨仰樵苏。 \n笑语空怀橘，穷愁亦据梧。尚能甘半菽，非敢薄生刍。 \n钓石封苍藓，芳蹊艳绛跗。树兰畦缭绕，穿竹路萦纡。 \n机杼非桑女，林园异木奴。横竿窥赤鲤，持翳望青鸬。 \n泮水思芹味，琅琊得稻租。杖轻藜拥肿，衣破芰披敷。 \n芳意忧鶗鴂，愁声觉蟪蛄。短檐喧语燕，高木堕饥鼯。 \n事迫离幽墅，贫牵犯畏途。爱憎防杜挚，悲叹似杨朱。 \n旅食常过卫，羁游欲渡泸。塞歌伤督护，边角思单于。 \n堡戍标枪槊，关河锁舳舻。威容尊大树，刑法避秋荼。 \n远目穷千里，归心寄九衢。寝甘诚系滞，浆馈贵睢盱。 \n怀刺名先远，干时道自孤。齿牙频激发，簦笈尚崎岖。 \n莲府侯门贵，霜台帝命俞。骥蹄初蹑景，鹏翅欲抟扶。 \n寓直回骢马，分曹对暝乌。百神歆仿佛，孤竹韵含胡。 \n凤阙分班立，鹓行竦剑趋。触邪承密勿，持法奉訏谟。 \n鸣玉锵登降，衡牙响曳娄。祀亲和氏璧，香近博山炉。 \n瑞景森琼树，轻水莹玉壶。豸冠簪铁柱，螭首对金铺。 \n内史书千卷，将军画一厨。眼明惊气象，心死伏规模。 \n岂意观文物，保劳琢碔砆.草肥牧騕褭，苔涩淬昆吾。 \n乡思巢枝鸟，年华过隙驹。衔恩空抱影，酬德未捐躯。 \n时辈推良友，家声继令图。致身伤短翮，骧首顾疲驽。 \n班马方齐骛，陈雷亦并驱。昔皆言尔志，今亦畏吾徒。 \n有气干牛斗，无人辩辘轳。客来斟绿蚁，妻试踏青蚨。 \n积毁方销骨，微瑕惧掩瑜。蛇予犹转战，鱼服自囚拘。 \n欲就欺人事，何能逭鬼诛。是非迷觉梦，行役议秦吴。 \n凛冽风埃惨，萧条草木枯。低徊伤志气，蒙犯变肌肤。 \n旅雁唯闻叫，饥鹰不待呼。梦梭抛促织，心茧学蜘蛛。 \n宁复机难料，庸非信未孚。激扬衔箭虎，疑惧听冰狐。 \n处己将营窟，论心若合符。浪言辉棣萼，何所托葭莩。 \n乔木能求友，危巢莫吓雏。风华飘领袖，诗礼拜衾繻. \n欹枕情何苦，同舟道岂殊。放怀亲蕙芷，收迹异桑榆。 \n赠远聊攀柳，栽书欲截蒲。瞻风无限泪，回首更踟蹰。",
  "dynasty": "唐代",
  "id": 31828,
  "name": "病中书怀呈友人",
  "poet": {
    "desc": "温庭筠（约812—866）唐代诗人、词人。本名岐，字飞卿，太原祁（今山西祁县东南）人。富有天才，文思敏捷，每入试，押官韵，八叉手而成八韵，所以也有“温八叉”之称。然恃才不羁，又好讥刺权贵，多犯忌讳，取憎于时，故屡举进士不第，长被贬抑，终生不得志。官终国子助教。精通音律。工诗，与李商隐齐名，时称“温李”。其诗辞藻华丽，秾艳精致，内容多写闺情。其词艺术成就在晚唐诸词人之上，为“花间派”首要词人，对词的发展影响较大。在词史上，与韦庄齐名，并称“温韦”。存词七十余首。后人辑有《温飞卿集》及《金奁集》。",
    "id": 415,
    "image": "https://raw.githubusercontent.com/hujiaweibujidao/poetry/master/image/image_415.jpg",
    "name": "温庭筠",
    "star": 0
  },
  "star": 1,
  "tags": []
}