{
  "content": "杖策出蓬荜，浩歌秋兴长。北风吹荷衣，萧飒景气凉。 \n通逵抵山郭，里巷连湖光。孤云净远峰，绿水溢芳塘。 \n鱼鸟乐天性，杂英互芬芳。我心独何为，万虑萦中肠。 \n履道身未泰，主家谋不臧。心为世教牵，迹寄翰墨场。 \n出处两未定，羁羸空自伤。沈忧不可裁，伫立河之梁。 \n晚归茅檐下，左右陈壶觞。独酌复长谣，放心游八荒。 \n得丧同一域，是非亦何常。胡为苦此生，矻矻徒自强。 \n乃知杯中物，可使忧患忘。因兹谢时辈，栖息无何乡。",
  "dynasty": "唐代",
  "id": 16916,
  "name": "浩歌",
  "poet": {
    "desc": "权德舆，唐代文学家。字载之。天水略阳（今甘肃秦安）人。后徙润州丹徒（今江苏镇江）。德宗时，召为太常博士，改左补阙，迁起居舍人、知制诰，进中书舍人。宪宗时，拜礼部尚书、同中书门下平章事，后徙刑部尚书，复以检校吏部尚书出为山南西道节度使。卒谥文，后人称为权文公。",
    "id": 603,
    "image": "https://raw.githubusercontent.com/hujiaweibujidao/poetry/master/image/image_603.jpg",
    "name": "权德舆",
    "star": 0
  },
  "star": 1,
  "tags": []
}