{
  "content": "汉朝陵墓对南山，胡虏千秋尚入关。昨日玉鱼蒙葬地， \n早时金碗出人间。见愁汗马西戎逼，曾闪朱旗北斗殷。 \n多少材官守泾渭，将军且莫破愁颜。 \n韩公本意筑三城，拟绝天骄拔汉旌。岂谓尽烦回纥马， \n翻然远救朔方兵。胡来不觉潼关隘，龙起犹闻晋水清。 \n独使至尊忧社稷，诸君何以答升平。 \n洛阳宫殿化为烽，休道秦关百二重。沧海未全归禹贡， \n蓟门何处尽尧封。朝廷衮职虽多预，天下军储不自供。 \n稍喜临边王相国，肯销金甲事春农。 \n回首扶桑铜柱标，冥冥氛祲未全销。越裳翡翠无消息， \n南海明珠久寂寥。殊锡曾为大司马，总戎皆插侍中貂。 \n炎风朔雪天王地，只在忠臣翊圣朝。 \n锦江春色逐人来，巫峡清秋万壑哀。正忆往时严仆射， \n共迎中使望乡台。主恩前后三持节，军令分明数举杯。 \n西蜀地形天下险，安危须仗出群材。",
  "dynasty": "唐代",
  "id": 11344,
  "name": "诸将五首",
  "poet": {
    "desc": "杜甫（712－770），字子美，自号少陵野老，世称“杜工部”、“杜少陵”等，汉族，河南府巩县（今河南省巩义市）人，唐代伟大的现实主义诗人，杜甫被世人尊为“诗圣”，其诗被称为“诗史”。杜甫与李白合称“李杜”，为了跟另外两位诗人李商隐与杜牧即“小李杜”区别开来，杜甫与李白又合称“大李杜”。他忧国忧民，人格高尚，他的约1400余首诗被保留了下来，诗艺精湛，在中国古典诗歌中备受推崇，影响深远。759-766年间曾居成都，后世有杜甫草堂纪念。",
    "id": 474,
    "image": "https://raw.githubusercontent.com/hujiaweibujidao/poetry/master/image/image_474.jpg",
    "name": "杜甫",
    "star": 0
  },
  "star": 2,
  "tags": []
}