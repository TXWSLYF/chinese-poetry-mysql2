{
  "content": "师干久不息，农为兵兮民重嗟。骚然县宇，土崩水溃。 \n畹中无熟谷，垄上无桑麻。王春判序，百卉茁甲含葩。 \n有客避兵奔游僻，跋履险厄至三巴。貂裘蒙茸已敝缕， \n鬓发蓬舥.雀惊鼠伏，宁遑安处。独卧旅舍无好梦， \n更堪走风沙。天人一夜剪瑛琭，诘旦都成六出花。 \n南亩未盈尺，纤片乱舞空纷拏。旋落旋逐朝暾化， \n檐间冰柱若削出交加。或低或昂，小大莹洁，随势无等差。 \n始疑玉龙下界来人世，齐向茅檐布爪牙。又疑汉高帝， \n西方未斩蛇。人不识，谁为当风杖莫邪。铿镗冰有韵， \n的皪玉无瑕。不为四时雨，徒于道路成泥柤。不为九江浪， \n徒为汩没天之涯。不为双井水，满瓯泛泛烹春茶。 \n不为中山浆，清新馥鼻盈百车。不为池与沼， \n养鱼种芰成霪霪。不为醴泉与甘露，使名异瑞世俗夸。 \n特禀朝澈气，洁然自许靡间其迩遐。森然气结一千里， \n滴沥声沈十万家。明也虽小，暗之大不可遮。 \n勿被曲瓦，直下不能抑群邪。奈何时逼，不得时在我目中， \n倏然漂去无馀些。自是成毁任天理，天于此物岂宜有忒赊。 \n反令井蛙壁虫变容易，背人缩首竞呀呀。 \n我愿天子回造化，藏之韫椟玩之生光华。",
  "dynasty": "唐代",
  "id": 20504,
  "name": "冰柱",
  "poet": {
    "desc": "刘叉，唐代诗人。生卒年、字号、籍贯等均不详。活动在元和年代。他以“任气”著称，喜评论时人。韩愈善接天下士，他慕名前往，赋《冰柱》、《雪车》二诗，名出卢仝、孟郊二人之上。后因不满韩愈为谀墓之文，攫取其为墓铭所得之金而去，归齐鲁，不知所终。",
    "id": 788,
    "image": "https://raw.githubusercontent.com/hujiaweibujidao/poetry/master/image/image_788.jpg",
    "name": "刘叉",
    "star": 0
  },
  "star": 3,
  "tags": []
}