{
  "content": "莫问疏人事，王侯已任伊。不妨随野性，还似在山时。 \n静入无声乐，狂抛正律诗。自为仍自爱，清净里寻思。 \n莫问伊嵇懒，流年已付他。话通时事少，诗着野题多。 \n梦外春桃李，心中旧薜萝。浮生此不悟，剃发竟如何。 \n莫问休行脚，南方已遍寻。了应须自了，心不是他心。 \n赤水珠何觅，寒山偈莫吟。谁同论此理，杜口少知音。 \n莫问孱愚格，天应只与闲。合居长树下，那称众人间。 \n迹绝为真隐，机忘是大还。终当学支遁，买取个青山。 \n莫问无求意，浮云喻可知。满盈如不戒，倚伏更何疑。 \n乐矣贤颜子，穷乎圣仲尼。已过知命岁，休把运行推。 \n莫问闲行趣，春风野水涯。千门无谢女，两岸有杨花。 \n好鹤曾为客，真龙或作蛇。踌蹰自回首，日脚背楼斜。 \n莫问真消息，中心只自知。清风含笑咏，明月混希夷。 \n坏衲凉天拥，玄文静夜披。善哉温伯子，言望至公知。 \n莫问休持钵，从贫乞已疏。侯门叨月俸，斋食剩年储。 \n簪履三千外，形骸六十馀。旧峰呵练若，松径接匡庐。 \n莫问依刘迹，金台又度秋。威仪非上客，谭笑愧诸侯。 \n礼许无拘检，诗推异辈流。东林未归得，摇落楚江头。 \n莫问无机性，甘名百钝人。一床铺冷落，长日卧精神。 \n分已疏知旧，诗还得意新。多才碧云客，时或此相亲。 \n莫问关门意，从来寡往还。道应归淡泊，身合在空闲。 \n四面苔围绿，孤窗雨洒斑。梦寻何处去，秋色水边山。 \n莫问□□□，□□逐性情。人间高此道，禅外剩他名。 \n夏□松边坐，秋光水畔行。更无时忌讳，容易得题成。 \n莫问多山兴，晴楼独凭时。六年沧海寺，一别白莲池。 \n句早逢名匠，禅曾见祖师。冥搜与真性，清外认扬眉。 \n莫问衰残质，流光速可悲。寸心修未了，长命欲何为。 \n坐卧身多倦，经行骨渐疲。分明说此苦，珍重竺乾师。 \n莫问野腾腾，劳形已不能。殷勤无上士，珍重有名僧。 \n坐觉心心默，行思步步冰。终归石房里，一点夜深灯。",
  "dynasty": "唐代",
  "id": 44940,
  "name": "渚宫莫问诗一十五首",
  "poet": {
    "desc": "齐己（863年—937年）出家前俗名胡德生，晚年自号衡岳沙门，湖南长沙宁乡县祖塔乡人，唐朝晚期著名诗僧。",
    "id": 2,
    "image": "https://raw.githubusercontent.com/hujiaweibujidao/poetry/master/image/image_2.jpg",
    "name": "齐己",
    "star": 0
  },
  "star": 1,
  "tags": []
}