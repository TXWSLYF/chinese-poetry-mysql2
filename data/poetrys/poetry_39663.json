{
  "content": "情态任天然，桃红两颊鲜。乍行人共看，初语客多怜。 \n臂膊肥如瓠，肌肤软胜绵。长头才覆额，分角渐垂肩。 \n散诞无尘虑，逍遥占地仙。排衙朱阁上，喝道画堂前。 \n合调歌杨柳，齐声踏采莲。走堤行细雨，奔巷趁轻烟。 \n嫩竹乘为马，新蒲折作鞭。莺雏金镟系，猫子彩丝牵。 \n拥鹤归晴岛，驱鹅入暖泉。杨花争弄雪，榆叶共收钱。 \n锡镜当胸挂，银珠对耳悬。头依苍鹘裹，袖学柘枝揎。 \n酒殢丹砂暖，茶催小玉煎。频邀筹箸挣，时乞绣针穿。 \n宝箧拏红豆，妆奁拾翠钿。戏袍披按褥，劣帽戴靴毡。 \n展画趋三圣，开屏笑七贤。贮怀青杏小，垂额绿荷圆。 \n惊滴沾罗泪，娇流污锦涎。倦书饶娅姹，憎药巧迁延。 \n弄帐鸾绡映，藏衾凤绮缠。指敲迎使鼓，筋拨赛神弦。 \n帘拂鱼钩动，筝推雁柱偏。棋图添路画，笛管欠声镌。 \n恼客初酣睡，惊僧半入禅。寻蛛穷屋瓦，探雀遍楼椽。 \n抛果忙开口，藏钩乱出拳。夜分围榾柮，聚朝打秋千。 \n折竹装泥燕，添丝放纸鸢。互夸轮水碓，相教放风旋。 \n旗小裁红绢，书幽截碧笺。远铺张鸽网，低控射蝇弦。 \n詀语时时道，谣歌处处传。匿窗眉乍曲，遮路臂相连。 \n斗草当春径，争球出晚田。柳傍慵独坐，花底困横眠。 \n等鹊前篱畔，听蛩伏砌边。傍枝粘舞蝶，隈树捉鸣蝉。 \n平岛夸趫上，层崖逞捷缘。嫩苔车迹小，深雪履痕全。 \n竞指云生岫，齐呼月上天。蚁窠寻径劚，蜂穴绕阶填。 \n樵唱回深岭，牛歌下远川。垒柴为屋木，和土作盘筵。 \n险砌高台石，危跳峻塔砖。忽升邻舍树，偷上后池船。 \n项橐称师日，甘罗作相年。明时方任德，劝尔减狂颠。",
  "dynasty": "唐代",
  "id": 39663,
  "name": "小儿诗",
  "poet": {
    "desc": "唐代冠氏人。光化初擢第，天佑中授拾遗。河中节度使朱友谦辟掌书记。诗三首。",
    "id": 1178,
    "name": "路德延",
    "star": 0
  },
  "star": 2,
  "tags": []
}