{
  "content": "访梅孤山\n苍苔封了岁寒枝，翠袖闲来日暮时，黄昏说尽平生事。西湖林处士，想当年鹤骨松姿。花下孤山寺，水边新月儿，慰我相思。\n湖上晚归二首\n桃花马上石榴裙，竹叶樽前玉树春，荔枝香里江梅韵。风流比太真，索新词缠住诗人。醉眼中银汉，歌声度锦云，凉月黄昏。\n佳人微醉脱金钗，恶客佯狂饮绣鞋，小鬟催去褰罗带。花寒月满街，荡湖光影转楼台。未了鸳鸯债，枉教鸥鹭猜，明日重来。\n清明小集\n红香缭绕柳围花，翠柏殷勤酒当茶，游春三月清明假。香尘随去马，小帘栊绿水人家。弹仙百六幺遍，笑女童双髻丫，纤手琵琶。\n苏堤晚兴\n翠帘堤上小肩舆，乌帽风前醉老夫，浸冰壶云锦高低树。笑王维作画图，步凌波红粉相扶。罗裙酒污，兰舟棹举，月上西湖。\n湖上小隐二首\n自由湖上水云身，烂漫花前莺燕春，箫疏命里功名分。乐琴七桑苎村，掩柴门长日无人。蕉叶权歌扇，榴花当舞裙，一笑对樽。\n梦随流水过的滩，卖地闲云山故山，倚筇和靖坟前看。把梅花多处拣，志深深茅屋三间。歌白石烂，赋行路难，紧闭柴关。\n春行即事\n绿笺香露洒蕉花，翠线晴风绽柳芽，游人三月湖山下。大桥边争系马，江南第一所繁华。金碧王维画，管弦苏小家，酒船回落日归鸦。\n孤山宴集\n长桥卧柳枕苍烟，远水揉蓝洗暮天，画图千古西施面。相逢越少年，问孤山何处通仙？否与二三子，来游六一泉，载酒梅边。\n【双调】折桂令\n湖上寒食\n雨霏霏店舍无烟，榆荚飞钱，柳线搓绵。绿水人家，残花院落，美女秋千。沽酒春衣自典，思家客子谁怜？第一桥边，恋住流莺，不信啼鹃。\n湖上道院\n鹤飞来一缕青霞，笑富贵飞蚊，名利争蜗。古砚玄香，名琴绿绮，土釜黄芽。双井先春采茶，孤山带月锄花。童子谁家？贪看西湖，懒诵南华。\n酒边即事\n莺莺燕燕相亲，幸有名园，著我闲身。竹点诗痕，花消酒困，柳拂歌尘。锦帐里团香弄粉，画楼前访雨寻云。不负青春，谁共佳人，相约黄昏？\n避暑醉题\n俯沧波楼观烟霞，胜览方舆，独占繁华。彩舰轻帘，银鞍骏马，翠袖娇娃。十里香风酒家，一川凉雨荷花。醉墨涂鸦，题遍红楼，倒裹乌纱。",
  "dynasty": "元代",
  "id": 70121,
  "name": "【双调】水仙子_访梅孤山苍",
  "poet": {
    "desc": "张可久（约1270～1348以后）字小山（一说名伯远，字可久，号小山）（《尧山堂外纪》）；一说名张可久肖像（林晋生作）可久，字伯远，号小山（《词综》）；又一说字仲远，号小山（《四库全书总目提要》），庆元（治所在今浙江宁波鄞县）人，元朝重要散曲家，剧作家，与乔吉并称“双壁”，与张养浩合为“二张”。",
    "id": 394,
    "image": "https://raw.githubusercontent.com/hujiaweibujidao/poetry/master/image/image_394.jpg",
    "name": "张可久",
    "star": 0
  },
  "star": 3,
  "tags": []
}