{
  "content": "日观邻全赵，星临俯旧吴。鬲津开巨浸，稽阜镇名都。 \n紫云浮剑匣，青山孕宝符。封疆恢霸道，问鼎竞雄图。 \n神光包四大，皇威震八区。风烟通地轴，星象正天枢。 \n天枢限南北，地轴殊乡国。辟门通舜宾，比屋封尧德。 \n言谢垂钩隐，来参负鼎职。天子不见知，群公讵相识。 \n未展从东骏，空戢图南翼。时命欲何言，抚膺长叹息。 \n叹息将如何，游人意气多。白雪梁山曲，寒风易水歌。 \n泣魏伤吴起，思赵切廉颇。凄断韩王剑，生死翟公罗。 \n罗悲翟公意，剑负韩王气。骄饵去易论，忌途良可畏。 \n夙昔怀江海，平生混泾渭。千载契风云，一言忘贱贵。 \n去去访林泉，空谷有遗贤。言投爵里刺，来泛野人船。 \n缔交君赠缟，投分我忘筌。成风郢匠斫，流水伯牙弦。 \n牙弦忘道术，漳滨恣闲逸。聊安张蔚庐，讵扫陈蕃室。 \n虚室狎招寻，敬爱混浮沉。一诺黄金信，三复白珪心。 \n霜松贞雅节，月桂朗冲襟。灵台万顷浚，学府九流深。 \n谈玄明毁璧，拾紫陋籝金。鹭涛开碧海，凤彩缀词林。 \n林虚星华映，水澈霞光净。霞水两分红，川源四望通。 \n雾卷天山静，烟销太史空。鸟声流向薄，蝶影乱芳丛。 \n柳阴低椠水，荷气上薰风。风月芳菲节，物华纷可悦。 \n将欢促席赏，遽尔又归别。积水带吴门，通波连禹穴。 \n赠言虽欲尽，机心庶应绝。潘岳本自闲，梁鸿不因热。 \n一瓢欣狎道，三月聊栖拙。栖拙隐金华，狎道访仙查。 \n放旷愚公谷，消散野人家。一顷南山豆，五色东陵瓜。 \n野衣裁薜叶，山酒酌藤花。白云离望远，青溪隐路赊。 \n傥忆幽岩桂，犹冀折疏麻。",
  "dynasty": "唐代",
  "id": 3898,
  "name": "夏日游德州赠高四",
  "poet": {
    "desc": "骆宾王（约619—约687年）字观光，汉族，婺州义乌人（今浙江义乌）。唐初诗人，与王勃、杨炯、卢照邻合称“初唐四杰”。又与富嘉谟并称“富骆”。高宗永徽中为道王李元庆府属，历武功、长安主簿，仪凤三年，入为侍御史，因事下狱，次年遇赦，调露二年除临海丞，不得志，辞官。有集。骆宾王于武则天光宅元年，为起兵扬州反武则天的徐敬业作《代李敬业传檄天下文》，敬业败，亡命不知所之，或云被杀，或云为僧。",
    "id": 714,
    "image": "https://raw.githubusercontent.com/hujiaweibujidao/poetry/master/image/image_714.jpg",
    "name": "骆宾王",
    "star": 0
  },
  "star": 3,
  "tags": []
}