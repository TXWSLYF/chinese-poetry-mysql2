{
  "content": "左右依两壁山，横竖盖三间屋。高低田五六亩，周围柳数十株。活计萧疏，\n偏容俺闲人物。两般儿亲自取：不用买江上风生，谁要请天边月出。\n　　【梁州第七】兴到也吟诗数首，懒来时静坐观书。消闲几个知心侣：负薪樵\n子，执钓渔夫，烹茶石鼎，沽酒葫芦。崎岖山几里平途，萧疏景无半点尘俗。染\n秋光红叶黄花，铺月色清风翠竹，起风声老树苍梧。有如，画图。闲中自有闲中\n趣，看乌兔自来去，百岁光阴迅指无，甲子须臾。\n　　【尾声】矮窗低屋随缘度，土炕蒲团乐有余，散诞逍遥少荣辱。嗟吁叹吁，\n心足意足，伴着这松竹梅花做宾主。",
  "dynasty": "元代",
  "id": 70023,
  "name": "【南吕】一枝花　隐居",
  "poet": {
    "desc": "胡用和，词人，祖籍天门山（在浙江奉化县境）。由元入明，其生平不详。",
    "id": 2925,
    "name": "胡用和",
    "star": 0
  },
  "star": 1,
  "tags": []
}