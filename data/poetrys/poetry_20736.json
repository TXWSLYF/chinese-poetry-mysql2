{
  "content": "北祖三禅地，西山万树松。门临溪一带，桥映竹千重。 \n翦凿基阶正，包藏景气浓。诸岩分院宇，双岭抱垣墉。 \n舍利开层塔，香炉占小峰。道场居士置，经藏大师封。 \n太子知栽植，神王守要冲。由旬排讲座，丈六写真容。 \n佛语迦陵说，僧行猛虎从。修罗抬日拒，楼至拔霜锋。 \n画井垂枯朽，穿池救噞喁。蕉非难败坏，槿喻暂丰茸。 \n宝界留遗事，金棺灭去踪。钵传烘玛瑙，石长翠芙蓉。 \n影帐纱全落，绳床土半壅。荒林迷醉象，危壁亚盘龙。 \n行色怜初月，归程待晓钟。心源虽了了，尘世苦憧憧。 \n宿荫高声忏，斋粮并力舂。他生再来此，还愿总相逢。",
  "dynasty": "唐代",
  "id": 20736,
  "name": "度门寺",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 1,
  "tags": []
}