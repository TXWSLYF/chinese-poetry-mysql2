{
  "content": "沣水店头春尽日，送君上马谪通川。夷陵峡口明月夜， \n此处逢君是偶然。一别五年方见面，相携三宿未回船。 \n坐从日暮唯长叹，语到天明竟未眠。齿发蹉跎将五十， \n关河迢递过三千。生涯共寄沧江上，乡国俱抛白日边。 \n往事渺茫都似梦，旧游流落半归泉。醉悲洒泪春杯里， \n吟苦支颐晓烛前。莫问龙钟恶官职，且听清脆好文篇。 \n别来只是成诗癖，老去何曾更酒颠。各限王程须去住， \n重开离宴贵留连。黄牛渡北移征棹，白狗崖东卷别筵。 \n神女台云闲缭绕，使君滩水急潺湲，风凄暝色愁杨柳， \n月吊宵声哭杜鹃。万丈赤幢潭底日，一条白练峡中天。 \n君还秦地辞炎徼，我向忠州入瘴烟。未死会应相见在， \n又知何地复何年。",
  "dynasty": "唐代",
  "id": 22227,
  "name": "十年三月三十日别微之于沣上十四年…为他年会话张本也",
  "poet": {
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。",
    "id": 665,
    "image": "https://raw.githubusercontent.com/hujiaweibujidao/poetry/master/image/image_665.jpg",
    "name": "白居易",
    "star": 0
  },
  "star": 1,
  "tags": []
}