{
  "content": "炀帝雷塘土，迷藏有旧楼。谁家唱水调，明月满扬州。 \n骏马宜闲出，千金好旧游。喧阗醉年少，半脱紫茸裘。 \n秋风放萤苑，春草斗鸡台。金络擎雕去，鸾环拾翠来。 \n蜀船红锦重，越橐水沈堆。处处皆华表，淮王奈却回。 \n街垂千步柳，霞映两重城。天碧台阁丽，风凉歌管清。 \n纤腰间长袖，玉珮杂繁缨。拖轴诚为壮，豪华不可名。 \n自是荒淫罪，何妨作帝京。",
  "dynasty": "唐代",
  "id": 27615,
  "name": "扬州三首",
  "poet": {
    "desc": "杜牧（公元803－约852年），字牧之，号樊川居士，汉族，京兆万年（今陕西西安）人，唐代诗人。杜牧人称“小杜”，以别于杜甫。与李商隐并称“小李杜”。因晚年居长安南樊川别墅，故后世称“杜樊川”，著有《樊川文集》。",
    "id": 211,
    "image": "https://raw.githubusercontent.com/hujiaweibujidao/poetry/master/image/image_211.jpg",
    "name": "杜牧",
    "star": 0
  },
  "star": 1,
  "tags": []
}