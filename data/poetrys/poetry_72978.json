{
  "content": "溪水今尚浅，涉马不及鞯。\n岸口出近郭，野径通平田。\n行行渡小桥，决决响细泉。\n万木荫古殿，一灯明象筵。\n长廊颜頵碑，字体家法传。\n空堂裴相真，白髯垂过咽。\n名迹两不灭，岂独画与镌。\n高僧凿崖腹，建阁将云连。\n秘此龙鸾迹，足使臣仆虔。\n修竹间长松，森卫若被坚。\n是必神物护，禹穴空岁年。\n饭讫过山後，井傍携名煎。\n探幽偶转谷，忽视昭亭巅。\n蔓草不识名，步侧时得牵。\n幽禽声各异，可辨唯杜鹃。\n似惊俗客来，聒聒两耳边。\n弊庐隔城堞，畏暮遽言还。\n道逢张罗归，鸟媒兼死悬。\n遂同山梁雉，令我复喟然。\n聊追一日事，书以为短篇。",
  "dynasty": "宋代",
  "id": 72978,
  "name": "与二弟过溪至广教兰若",
  "poet": {
    "desc": "梅尧臣（1002～1060）字圣俞，世称宛陵先生，北宋著名现实主义诗人。汉族，宣州宣城（今属安徽）人。宣城古称宛陵，世称宛陵先生。初试不第，以荫补河南主簿。50岁后，于皇祐三年（1051）始得宋仁宗召试，赐同进士出身，为太常博士。以欧阳修荐，为国子监直讲，累迁尚书都官员外郎，故世称“梅直讲”、“梅都官”。曾参与编撰《新唐书》，并为《孙子兵法》作注，所注为孙子十家著（或十一家著）之一。有《宛陵先生集》60卷，有《四部丛刊》影明刊本等。词存二首。",
    "id": 131,
    "image": "https://raw.githubusercontent.com/hujiaweibujidao/poetry/master/image/image_131.jpg",
    "name": "梅尧臣",
    "star": 0
  },
  "star": 2,
  "tags": []
}