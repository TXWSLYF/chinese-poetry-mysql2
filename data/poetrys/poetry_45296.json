{
  "content": "挪吴丝，雕楚竹，高托天风拂为曲。一一宫商在素空， \n鸾鸣凤语翘梧桐。夜深天碧松风多，孤窗寒梦惊流波。 \n愁魂傍枕不肯去，翻疑住处邻湘娥。金风声尽熏风发， \n冷泛虚堂韵难歇。常恐听多耳渐烦，清音不绝知音绝。",
  "dynasty": "唐代",
  "id": 45296,
  "name": "风琴引",
  "poet": {
    "desc": "齐己（863年—937年）出家前俗名胡德生，晚年自号衡岳沙门，湖南长沙宁乡县祖塔乡人，唐朝晚期著名诗僧。",
    "id": 2,
    "image": "https://raw.githubusercontent.com/hujiaweibujidao/poetry/master/image/image_2.jpg",
    "name": "齐己",
    "star": 0
  },
  "star": 1,
  "tags": []
}