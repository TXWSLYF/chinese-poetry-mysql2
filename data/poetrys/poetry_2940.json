{
  "content": "肃事祠春溟，宵斋洗蒙虑。鸡鸣见日出，鹭下惊涛鹜。 \n地阔八荒近，天回百川澍。筵端接空曲，目外唯雰雾。 \n暖气物象来，周游晦明互。致牲匪玄享，禋涤期灵煦。 \n的的波际禽，沄沄岛间树。安期今何在，方丈蔑寻路。 \n仙事与世隔，冥搜徒已屡。四明背群山，遗老莫辨处。 \n抚中良自慨，弱龄忝恩遇。三入文史林，两拜神仙署。 \n虽叹出关远，始知临海趣。赏来空自多，理胜孰能喻。 \n留楫竟何待，徙倚忽云暮。",
  "dynasty": "唐代",
  "id": 2940,
  "name": "景龙四年春祠海",
  "poet": {
    "desc": "宋之问，字延清，一名少连，汉族，汾州（今山西汾阳市）人。一说虢州弘农（今河南灵宝县）人。初唐时期的著名诗人。",
    "id": 248,
    "image": "https://raw.githubusercontent.com/hujiaweibujidao/poetry/master/image/image_248.jpg",
    "name": "宋之问",
    "star": 0
  },
  "star": 1,
  "tags": []
}