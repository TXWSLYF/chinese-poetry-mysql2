{
  "content": "乐府翻来占太平，风光无处不含情。 \n千门万户喧歌吹，富贵人间只此声。 \n撼晚梳空不自持，与君同折上楼时。 \n春风还有常情处，系得人心免别离。 \n灞亭东去彻隋堤，赠别何须醉似泥。 \n万里往来无一事，便帆轻拂乱莺啼。 \n台城细仗晓初移，诏赐千官禊饮时。 \n绿帐远笼清珮响，更曛晴日上龙旗。 \n桃源仙子不须夸，闻道惟栽一片花。 \n何似浣纱溪畔住，绿阴相间两三家。 \n偶然楼上卷珠帘，往往长条拂枕函。 \n恰值小娥初学舞，拟偷金缕押春衫。 \n池边影动散鸳鸯，更引微风乱绣床。 \n直待玉窗尘不起，始应金雁得成行。 \n稻畦分影向江村，憔悴经霜只半存。 \n昨日流莺今不见，乱萤飞出照黄昏。 \n客泪休沾汉水滨，舞腰羞杀汉宫人。 \n狂风更与回烟帚，扫尽繁花独占春。 \n游人莫叹易凋衰，长乐荣枯自有期。 \n看取明年春意动，更于何处最先知。 \n昔年行乐及芳时，一上丹梯桂一枝。 \n笑问江头醉公子，饶君满把麹尘丝。 \n渡头残照一行新，独自依依向北人。 \n莫恨乡程千里远，眼中从此故乡春。 \n絮惹轻枝雪未飘，小溪烟束带危桥。 \n邻家女伴频攀折，不觉回身罥翠翘。 \n处处萦空百万枝，一枝枝好更题诗。 \n隔城远岫招行客，便与朱楼当酒旗。 \n锦城分得映金沟，两岸年年引胜游。 \n若似松篁须带雪，人间何处认风流。 \n日暖津头絮已飞，看看还是送君归。 \n莫言万绪牵愁思，缉取长绳系落晖。 \n大堤时节近清明，霞衬烟笼绕郡城。 \n好是梨花相映处，更胜松雪日初晴。 \n圣主千年乐未央，御沟金翠满垂杨。 \n年年织作升平字，高映南山献寿觞。",
  "dynasty": "唐代",
  "id": 34324,
  "name": "杨柳枝寿杯词十八首",
  "poet": {
    "desc": "司空图（837～908）晚唐诗人、诗论家。字表圣，自号知非子，又号耐辱居士。祖籍临淮（今安徽泗县东南），自幼随家迁居河中虞乡（今山西永济）。唐懿宗咸通十年（869年）应试，擢进士上第，天复四年（904年），朱全忠召为礼部尚书，司空图佯装老朽不任事，被放还。后梁开平二年（908年），唐哀帝被弑，他绝食而死，终年七十二岁。司空图成就主要在诗论，《二十四诗品》为不朽之作。《全唐诗》收诗三卷。",
    "id": 163,
    "image": "https://raw.githubusercontent.com/hujiaweibujidao/poetry/master/image/image_163.jpg",
    "name": "司空图",
    "star": 0
  },
  "star": 2,
  "tags": []
}