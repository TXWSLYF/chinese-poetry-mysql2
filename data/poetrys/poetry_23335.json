{
  "content": "今日北窗下，自问何所为。欣然得三友，三友者为谁。 \n琴罢辄举酒，酒罢辄吟诗。三友递相引，循环无已时。 \n一弹惬中心，一咏畅四肢。犹恐中有间，以酒弥缝之。 \n岂独吾拙好，古人多若斯。嗜诗有渊明，嗜琴有启期。 \n嗜酒有伯伦，三人皆吾师。或乏儋石储，或穿带索衣。 \n弦歌复觞咏，乐道知所归。三师去已远，高风不可追。 \n三友游甚熟，无日不相随。左掷白玉卮，右拂黄金徽。 \n兴酣不叠纸，走笔操狂词。谁能持此词，为我谢亲知。 \n纵未以为是，岂以我为非。",
  "dynasty": "唐代",
  "id": 23335,
  "name": "北窗三友",
  "poet": {
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。",
    "id": 665,
    "image": "https://raw.githubusercontent.com/hujiaweibujidao/poetry/master/image/image_665.jpg",
    "name": "白居易",
    "star": 0
  },
  "star": 1,
  "tags": []
}