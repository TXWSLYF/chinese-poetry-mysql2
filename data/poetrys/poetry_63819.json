{
  "content": "小庭深。有苍苔老树，风物似山林。侵户清寒，捎池急雨，时听飞过啼禽。扫荒径、残梅似雪，甚过了、人日更多阴。靥酒人家，试灯天气，相次登临。 \n犹记旧游亭馆，正垂杨引缕，嫩草抽簪。罗带同心，泥金半臂，花畔低唱轻斟。又争信、风流一别，念前事、空惹恨沈沈。野服山筇醉赏，不似如今。",
  "dynasty": "宋代",
  "id": 63819,
  "name": "一萼红（初春怀旧）",
  "poet": {
    "desc": "王沂孙，字圣与，号碧山、中仙、玉笥山人。会稽（今浙江绍兴）人，年辈大约与张炎相仿，入元后曾任庆元路学正。有《花外集》，又名《碧山乐府》。",
    "id": 421,
    "image": "https://raw.githubusercontent.com/hujiaweibujidao/poetry/master/image/image_421.jpg",
    "name": "王沂孙",
    "star": 0
  },
  "star": 1,
  "tags": []
}