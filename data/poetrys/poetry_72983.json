{
  "content": "千官车马阊阖来，昼漏始上阊阖开。\n峨峨左右升龙进，昨夜雪飞云作堆。\n殿前冠剑鱼鳞立，东风入仗旗脚回。\n黄锺一奏宝扇掩，玳帘卷起香雾排。\n鸣梢未尽霹雳响，翠辇已退黄金阶。\n圣人端冕御法座，大乐旅作声和谐。\n群公拚蹈丹墀下，尚书奏瑞四夷怀。\n乘舆却入更衣合，通天绛袍升玉榻。\n百拜称觞万岁闻，两廊赐食簪裾匝。\n曲传大定舞缀疏，波旋烟敛饬宫车。\n卫官解严多士退，日光停午气象舒。\n吴君才笔天下杰，归来作诗传石渠。\n石渠秘邃无凡愚，石渠酬唱皆严徐。\n我惭短学复在後，收拾掇弃聊以书。",
  "dynasty": "宋代",
  "id": 72983,
  "name": "和吴冲卿元会",
  "poet": {
    "desc": "梅尧臣（1002～1060）字圣俞，世称宛陵先生，北宋著名现实主义诗人。汉族，宣州宣城（今属安徽）人。宣城古称宛陵，世称宛陵先生。初试不第，以荫补河南主簿。50岁后，于皇祐三年（1051）始得宋仁宗召试，赐同进士出身，为太常博士。以欧阳修荐，为国子监直讲，累迁尚书都官员外郎，故世称“梅直讲”、“梅都官”。曾参与编撰《新唐书》，并为《孙子兵法》作注，所注为孙子十家著（或十一家著）之一。有《宛陵先生集》60卷，有《四部丛刊》影明刊本等。词存二首。",
    "id": 131,
    "image": "https://raw.githubusercontent.com/hujiaweibujidao/poetry/master/image/image_131.jpg",
    "name": "梅尧臣",
    "star": 0
  },
  "star": 1,
  "tags": []
}