{
  "content": "君不见开元至化垂衣裳，厌坐明堂朝万方。 \n访道灵山降圣祖，沐浴华池集百祥。千乘万骑被原野， \n云霞草木相辉光。禁仗围山晓霜切，离宫积翠夜漏长。 \n玉阶寂历朝无事，碧树萎蕤寒更芳。三清小鸟传仙语， \n九华真人奉琼浆。下元昧爽漏恒秩，登山朝礼玄元室。 \n翠华稍隐天半云，丹阁光明海中日。羽旗旄节憩瑶台， \n清丝妙管从空来。万井九衢皆仰望，彩云白鹤方徘徊。 \n凭高览古嗟寰宇，造化茫茫思悠哉。秦川八水长缭绕， \n汉氏五陵空崔嵬。乃言圣祖奉丹经，以年为日亿万龄。 \n苍生咸寿阴阳泰，高谢前王出尘外。英豪共理天下晏， \n戎夷詟伏兵无战。时丰赋敛未告劳，海阔珍奇亦来献。 \n干戈一起文武乖，欢娱已极人事变。圣皇弓剑坠幽泉， \n古木苍山闭宫殿。缵承鸿业圣明君，威震六合驱妖氛。 \n太平游幸今可待，汤泉岚岭还氛氲。",
  "dynasty": "唐代",
  "id": 9137,
  "name": "骊山行",
  "poet": {
    "desc": "韦应物（737～792），中国唐代诗人。汉族，长安(今陕西西安)人。今传有10卷本《韦江州集》、两卷本《韦苏州诗集》、10卷本《韦苏州集》。散文仅存一篇。因出任过苏州刺史，世称“韦苏州”。诗风恬淡高远，以善于写景和描写隐逸生活著称。",
    "id": 564,
    "image": "https://raw.githubusercontent.com/hujiaweibujidao/poetry/master/image/image_564.jpg",
    "name": "韦应物",
    "star": 0
  },
  "star": 5,
  "tags": []
}