{
  "content": "公才廊庙器，官亚河南守。别墅临都门，惊湍激前后。 \n旧交与群从，十日一携手。幅巾望寒山，长啸对高柳。 \n清欢信可尚，散吏亦何有。岸雪清城阴，水光远林首。 \n闲观野人筏，或饮川上酒。幽云澹徘徊，白鹭飞左右。 \n庭竹垂卧内，村烟隔南阜。始知物外情，簪绂同刍狗。",
  "dynasty": "唐代",
  "id": 6004,
  "name": "裴尹东溪别业",
  "poet": {
    "desc": "李颀(690-751)，汉族，东川（今四川三台）人（有争议），唐代诗人。少年时曾寓居河南登封。开元十三年进士，做过新乡县尉的小官，诗以写边塞题材为主，风格豪放，慷慨悲凉，七言歌行尤具特色。",
    "id": 671,
    "image": "https://raw.githubusercontent.com/hujiaweibujidao/poetry/master/image/image_671.jpg",
    "name": "李颀",
    "star": 0
  },
  "star": 1,
  "tags": []
}