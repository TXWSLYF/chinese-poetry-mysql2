{
  "content": "夕阳不驻东流急，荣名贵在当年立。青春虚度无所成， \n白首衔悲亦何及。拂衣西笑出东山，君臣道合俄顷间。 \n一言一笑玉墀上，变化生涯如等闲。朱门杳杳列华戟， \n座中皆是王侯客。鸣环动珮暗珊珊，骏马花骢白玉鞍。 \n十千斗酒不知贵，半醉留宾邀尽欢。银烛煌煌夜将久， \n侍婢金罍泻春酒。春酒盛来琥珀光，暗闻兰麝几般香。 \n乍看皓腕映罗袖，微听清歌发杏梁。双鬟美人君不见， \n一一皆胜赵飞燕。迎杯乍举石榴裙，匀粉时交合欢扇。 \n未央钟漏醉中闻，联骑朝天曙色分。双阙烟云遥霭霭， \n五衢车马乱纷纷。罢朝鸣珮骤归鞍，今日还同昨日欢。 \n岁岁年年恣游宴，出门满路光辉遍。一身自乐何足言， \n九族为荣真可羡。男儿称意须及时，闭门下帷人不知。 \n年光看逐转蓬尽，徒咏东山招隐诗。",
  "dynasty": "唐代",
  "id": 17212,
  "name": "放歌行",
  "poet": {
    "desc": "权德舆，唐代文学家。字载之。天水略阳（今甘肃秦安）人。后徙润州丹徒（今江苏镇江）。德宗时，召为太常博士，改左补阙，迁起居舍人、知制诰，进中书舍人。宪宗时，拜礼部尚书、同中书门下平章事，后徙刑部尚书，复以检校吏部尚书出为山南西道节度使。卒谥文，后人称为权文公。",
    "id": 603,
    "image": "https://raw.githubusercontent.com/hujiaweibujidao/poetry/master/image/image_603.jpg",
    "name": "权德舆",
    "star": 0
  },
  "star": 1,
  "tags": []
}