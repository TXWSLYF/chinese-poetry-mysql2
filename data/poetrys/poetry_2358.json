{
  "content": "阮籍生涯懒，嵇康意气疏。相逢一醉饱，独坐数行书。 \n小池聊养鹤，闲田且牧猪。草生元亮径，花暗子云居。 \n倚床看妇织，登垄课儿锄。回头寻仙事，并是一空虚。 \n家住箕山下，门枕颍川滨。不知今有汉，唯言昔避秦。 \n琴伴前庭月，酒劝后园春。自得中林士，何忝上皇人。 \n平生唯酒乐，作性不能无。朝朝访乡里，夜夜遣人酤。 \n家贫留客久，不暇道精粗。抽帘持益炬，拔箦更燃炉。 \n恒闻饮不足，何见有残壶。",
  "dynasty": "唐代",
  "id": 2358,
  "name": "田家三首（一作王勃诗）",
  "poet": {
    "desc": "王绩(约590～644)，字无功，号东皋子，绛州龙门(今山西河津)人。隋末举孝廉，除秘书正字。不乐在朝，辞疾，复授扬州六合丞。时天下大乱，弃官还故乡。唐武德中，诏以前朝官待诏门下省。贞观初，以疾罢归河渚间，躬耕东皋，自号“东皋子”。性简傲，嗜酒，能饮五斗，自作《五斗先生传》 ，撰 《酒经》 、《酒谱》 。其诗近而不浅，质而不俗，真率疏放，有旷怀高致，直追魏晋高风。律体滥觞于六朝，而成型于隋唐之际，无功实为先声。",
    "id": 464,
    "image": "https://raw.githubusercontent.com/hujiaweibujidao/poetry/master/image/image_464.jpg",
    "name": "王绩",
    "star": 0
  },
  "star": 3,
  "tags": []
}