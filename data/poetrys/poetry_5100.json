{
  "content": "贤相德符充，朝推文武雄。海波先若镜，关草豫从风。 \n钺助将军勇，威成天子功。琼章九霄发，锡宴五衢通。 \n玉辗龙盘带，金装凤勒骢。虎貔纷儗儗，河洛振熊熊。 \n戈剑千霜白，旌旗万火红。示刑夷夏变，流惠鬼方同。 \n寇息军容偃，尘销朔野空。用师敷礼乐，非是为獯戎。",
  "dynasty": "唐代",
  "id": 5100,
  "name": "奉和圣制送张说巡边",
  "poet": {
    "id": 0,
    "name": "王光庭",
    "star": 0
  },
  "star": 1,
  "tags": []
}