{
  "content": "何处陪游胜，龙兴古观时。诗悬大雅作，殿礼七真仪。 \n远继周南美，弥旌拱北思。雄方垂朴略，后辈仰箴规。 \n对坐茵花暖，偕行藓阵隳。僧绦初学结，朝服久慵披。 \n到处琴棋傍，登楼笔砚随。论禅忘视听，谭老极希夷。 \n照日江光远，遮轩桧影欹。触鞋松子响，窥立鹤雏痴。 \n始贵茶巡爽，终怜酒散迟。放怀还把杖，憩石或支颐。 \n眺远凝清眄，吟高动白髭。风鹏心不小，蒿雀志徒卑。 \n顾我专无作，于身忘有为。叨因五字解，每忝重言期。 \n舍此应休也，何人更赏之。淹留仙境晚，回骑雪风吹。",
  "dynasty": "唐代",
  "id": 45008,
  "name": "赴郑谷郎中招游龙兴观读题诗板谒七真仪像因有十八韵",
  "poet": {
    "desc": "齐己（863年—937年）出家前俗名胡德生，晚年自号衡岳沙门，湖南长沙宁乡县祖塔乡人，唐朝晚期著名诗僧。",
    "id": 2,
    "image": "https://raw.githubusercontent.com/hujiaweibujidao/poetry/master/image/image_2.jpg",
    "name": "齐己",
    "star": 0
  },
  "star": 1,
  "tags": []
}