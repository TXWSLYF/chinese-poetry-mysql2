{
  "content": "年年端午又今朝。鬓萧萧。思摇摇。应是南风，湘浦正波涛。千古独醒魂在否，无处问，有谁招。 \n何人帘幕倚兰皋。看飞桡。夺高标。饶把笙歌，供笑醉陶陶。孤坐小窗香一篆，弦绿绮，鼓离骚。",
  "dynasty": "宋代",
  "id": 62680,
  "name": "江城子（重午书怀）",
  "poet": {
    "desc": "（一二一四～一二九七），字谦之，一字子微，号本堂，晚年号嵩溪遗耄，鄞县（今浙江宁波）人，寄籍奉化。理宗宝祐四年（一二五六）进士，调监饶州商税。景定元年（一二六○），为白鹭书院山长，知安福县。",
    "id": 80,
    "image": "https://raw.githubusercontent.com/hujiaweibujidao/poetry/master/image/image_80.jpg",
    "name": "陈著",
    "star": 0
  },
  "star": 2,
  "tags": []
}