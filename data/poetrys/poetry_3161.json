{
  "content": "采莲归，绿水芙蓉衣。秋风起浪凫雁飞。 \n桂棹兰桡下长浦，罗裙玉腕轻摇橹。叶屿花潭极望平， \n江讴越吹相思苦。相思苦，佳期不可驻。 \n塞外征夫犹未还，江南采莲今已暮。今已暮，采莲花。 \n渠今那必尽娼家。官道城南把桑叶，何如江上采莲花。 \n莲花复莲花，花叶何稠叠。叶翠本羞眉，花红强如颊。 \n佳人不在兹，怅望别离时。牵花怜共蒂，折藕爱连丝。 \n故情无处所，新物从华滋。不惜西津交佩解， \n还羞北海雁书迟。采莲歌有节，采莲夜未歇。 \n正逢浩荡江上风，又值裴回江上月。裴回莲浦夜相逢， \n吴姬越女何丰茸。共问寒江千里外，征客关山路几重。",
  "dynasty": "唐代",
  "id": 3161,
  "name": "采莲曲（乐府作采莲归）",
  "poet": {
    "desc": "王勃（649或650～676或675年），唐代诗人。汉族，字子安。绛州龙门(今山西河津)人。王勃与杨炯、卢照邻、骆宾王齐名，世称“初唐四杰”，其中王勃是“初唐四杰”之首。",
    "id": 289,
    "image": "https://raw.githubusercontent.com/hujiaweibujidao/poetry/master/image/image_289.jpg",
    "name": "王勃",
    "star": 0
  },
  "star": 17,
  "tags": []
}