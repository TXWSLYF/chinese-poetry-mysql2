{
  "content": "昨与美人对尊酒，朱颜如花腰似柳。今与美人倾一杯， \n秋风飒飒头上来。年光似水向东去，两鬓不禁白日催。 \n东邻起楼高百尺，璇题照日光相射。珠翠无非二八人， \n盘筵何啻三千客。邻家儒者方下帷，夜诵古书朝忍饥。 \n身年三十未入仕，仰望东邻安可期。一朝逸翮乘风势， \n金榜高张登上第。春闱未了冬登科，九万抟风谁与继。 \n不逾十稔居台衡，门前车马纷纵横。人人仰望在何处， \n造化笔头云雨生。东邻高楼色未改，主人云亡息犹在。 \n金玉车马一不存，朱门更有何人待。墙垣反锁长安春， \n楼台渐渐属西邻。松篁薄暮亦栖鸟，桃李无情还笑人。 \n忆昔东邻宅初构，云甍彩栋皆非旧。玳瑁筵前翡翠栖， \n芙蓉池上鸳鸯斗。日往月来凡几秋，一衰一盛何悠悠。 \n但教帝里笙歌在，池上年年醉五侯。",
  "dynasty": "唐代",
  "id": 23984,
  "name": "劝酒（以下见《文苑英华》）",
  "poet": {
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。",
    "id": 665,
    "image": "https://raw.githubusercontent.com/hujiaweibujidao/poetry/master/image/image_665.jpg",
    "name": "白居易",
    "star": 0
  },
  "star": 1,
  "tags": []
}