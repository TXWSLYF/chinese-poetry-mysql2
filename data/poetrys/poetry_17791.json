{
  "content": "我迁于揭阳，君先揭阳居。揭阳去京华，其里万有馀。 \n不谓小郭中，有子可与娱。心平而行高，两通诗与书。 \n婆娑海水南，簸弄明月珠。及我迁宜春，意欲携以俱。 \n摆头笑且言，我岂不足欤。又奚为于北，往来以纷如。 \n海中诸山中，幽子颇不无。相期风涛观，已久不可渝。 \n又尝疑龙虾，果谁雄牙须。蚌蠃鱼鳖虫，瞿瞿以狙狙。 \n识一已忘十，大同细自殊。欲一穷究之，时岁屡谢除。 \n今子南且北，岂非亦有图。人心未尝同，不可一理区。 \n宜各从所务，未用相贤愚。",
  "dynasty": "唐代",
  "id": 17791,
  "name": "别赵子（赵子名德，潮州人）",
  "poet": {
    "desc": "韩愈（768～824）字退之，唐代文学家、哲学家、思想家，河阳（今河南省焦作孟州市）人，汉族。祖籍河北昌黎，世称韩昌黎。晚年任吏部侍郎，又称韩吏部。谥号“文”，又称韩文公。他与柳宗元同为唐代古文运动的倡导者，主张学习先秦两汉的散文语言，破骈为散，扩大文言文的表达功能。宋代苏轼称他“文起八代之衰”，明人推他为唐宋八大家之首，与柳宗元并称“韩柳”，有“文章巨公”和“百代文宗”之名，作品都收在《昌黎先生集》里。韩愈在思想上是中国“道统”观念的确立者，是尊儒反佛的里程碑式人物。",
    "id": 682,
    "image": "https://raw.githubusercontent.com/hujiaweibujidao/poetry/master/image/image_682.jpg",
    "name": "韩愈",
    "star": 0
  },
  "star": 1,
  "tags": []
}