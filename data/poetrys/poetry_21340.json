{
  "content": "郑君得自然，虚白生心胸。吸彼沆瀣精，凝为冰雪容。 \n大君贞元初，求贤致时雍。蒲轮入翠微，迎下天台峰。 \n赤城别松乔，黄阁交夔龙。俯仰受三命，从容辞九重。 \n出笼鹤翩翩，归林凤雍雍。在火辨良玉，经霜识贞松。 \n新居寄楚山，山碧溪溶溶。丹灶烧烟煴，黄精花丰茸。 \n蕙帐夜琴澹，桂尊春酒浓。时人不到处，苔石无尘踪。 \n我今何为者，趋世身龙钟。不向林壑访，无由朝市逢。 \n终当解尘缨，卜筑来相从。",
  "dynasty": "唐代",
  "id": 21340,
  "name": "题赠郑秘书征君石沟溪隐居",
  "poet": {
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。",
    "id": 665,
    "image": "https://raw.githubusercontent.com/hujiaweibujidao/poetry/master/image/image_665.jpg",
    "name": "白居易",
    "star": 0
  },
  "star": 1,
  "tags": []
}