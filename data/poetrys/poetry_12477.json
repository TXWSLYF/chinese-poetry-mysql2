{
  "content": "结绿处燕石，卞和不必知。所以王佐才，未能忘茅茨。 \n罢官梁山外，获稻楚水湄。适会傅岩人，虚舟济川时。 \n天网忽摇顿，公才难弃遗。凤凰翔千仞，今始一鸣岐。 \n上马指国门，举鞭谢书帷。预知大人赋，掩却归来词。 \n天子方在宥，朝廷张四维。料君能献可，努力副畴咨。 \n旧友满皇州，高冠飞翠蕤。相逢绛阙下，应道轩车迟。 \n高侯秉戎翰，策马观西夷。方从幕中事，参谋王者师。 \n贾生去洛阳，焜耀琳琅姿。芳名动北步，逸韵凌南皮。 \n肃肃举鸿毛，冷然顺风吹。波流有同异，由是限别离。 \n汉塞隔陇底，秦川连镐池。白云日夜满，道里安可思。 \n梦想浩盈积，物华愁变衰。因君附错刀，送远益凄其。 \n四海各横绝，九霄应易期。不知故巢燕，决起栖何枝。",
  "dynasty": "唐代",
  "id": 12477,
  "name": "送陈兼应辟兼寄高適、贾至",
  "poet": {
    "desc": "独孤及（725～777），唐朝散文家，字至之，河南洛阳人，天宝末，以道举高第，补华阴尉。代宗召为左拾遗，俄改太常博士。迁礼部员外郎，历濠、舒二州刺史，以治课加检校司封郎中，赐金紫。徙常州，卒谥曰宪。集三十卷，内诗三卷，今编诗二卷。",
    "id": 1657,
    "image": "https://raw.githubusercontent.com/hujiaweibujidao/poetry/master/image/image_1657.jpg",
    "name": "独孤及",
    "star": 0
  },
  "star": 2,
  "tags": []
}