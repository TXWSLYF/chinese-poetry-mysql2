{
  "content": "徐州古丰县，有村曰朱陈。去县百馀里，桑麻青氛氲。 \n机梭声札札，牛驴走纭纭。女汲涧中水，男采山上薪。 \n县远官事少，山深人俗淳。有财不行商，有丁不入军。 \n家家守村业，头白不出门。生为村之民，死为村之尘。 \n田中老与幼，相见何欣欣。一村唯两姓，世世为婚姻。 \n亲疏居有族，少长游有群。黄鸡与白酒，欢会不隔旬。 \n生者不远别，嫁娶先近邻。死者不远葬，坟墓多绕村。 \n既安生与死，不苦形与神。所以多寿考，往往见玄孙。 \n我生礼义乡，少小孤且贫。徒学辨是非，只自取辛勤。 \n世法贵名教，士人重冠婚。以此自桎梏，信为大谬人。 \n十岁解读书，十五能属文。二十举秀才，三十为谏臣。 \n下有妻子累，上有君亲恩。承家与事国，望此不肖身。 \n忆昨旅游初，迨今十五春。孤舟三适楚，羸马四经秦。 \n昼行有饥色，夜寝无安魂。东西不暂住，来往若浮云。 \n离乱失故乡，骨肉多散分。江南与江北，各有平生亲。 \n平生终日别，逝者隔年闻。朝忧卧至暮，夕哭坐达晨。 \n悲火烧心曲，愁霜侵鬓根。一生苦如此，长羡村中民。",
  "dynasty": "唐代",
  "id": 21609,
  "name": "朱陈村",
  "poet": {
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。",
    "id": 665,
    "image": "https://raw.githubusercontent.com/hujiaweibujidao/poetry/master/image/image_665.jpg",
    "name": "白居易",
    "star": 0
  },
  "star": 4,
  "tags": []
}