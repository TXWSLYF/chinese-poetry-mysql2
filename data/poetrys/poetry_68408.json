{
  "content": "江空不渡，恨蘼芜杜若，零落无数。还道荒寒，婉娩流年，望望美人迟暮。风烟雨雪阴睛晚，更何须，春风千树。尽城、落木萧萧，日夜江声流去。 \n日晏山深闻笛，恐他年流落，与子同赋。事阔心违，交淡媒劳，蔓草沾衣多露。汀洲窈窕余醒寐，遗珮浮沈沣浦。有白鸥淡月，微波寄语，逍遥容与。",
  "dynasty": "宋代",
  "id": 68408,
  "name": "解珮环（寻梅不见）",
  "poet": {
    "desc": "彭元逊，生卒年不详，字巽吾，庐陵（今江西吉安）人。景定二年（公元1261年）参加解试。与刘辰翁有唱和，宋亡不仕。存词20首。宋词三百首多有收录。",
    "id": 635,
    "name": "彭元逊",
    "star": 0
  },
  "star": 3,
  "tags": []
}