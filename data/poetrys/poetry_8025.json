{
  "content": "春华沧江月，秋色碧海云。离居盈寒暑，对此长思君。 \n思君楚水南，望君淮山北。梦魂虽飞来，会面不可得。 \n畴昔在嵩阳，同衾卧羲皇。绿萝笑簪绂，丹壑贱岩廊。 \n晚途各分析，乘兴任所适。仆在雁门关，君为峨眉客。 \n心悬万里外，影滞两乡隔。长剑复归来，相逢洛阳陌。 \n陌上何喧喧，都令心意烦。迷津觉路失，托势随风翻。 \n以兹谢朝列，长啸归故园。故园恣闲逸，求古散缥帙。 \n久欲入名山，婚娶殊未毕。人生信多故，世事岂惟一。 \n念此忧如焚，怅然若有失。闻君卧石门，宿昔契弥敦。 \n方从桂树隐，不羡桃花源。高风起遐旷，幽人迹复存。 \n松风清瑶瑟，溪月湛芳樽。安居偶佳赏，丹心期此论。",
  "dynasty": "唐代",
  "id": 8025,
  "name": "闻丹丘子于城北营石门幽居中有高凤遗迹仆离群…以寄之",
  "poet": {
    "desc": "李白（701年－762年），字太白，号青莲居士，唐朝浪漫主义诗人，被后人誉为“诗仙”。祖籍陇西成纪(待考)，出生于西域碎叶城，4岁再随父迁至剑南道绵州。李白存世诗文千余篇，有《李太白集》传世。762年病逝，享年61岁。其墓在今安徽当涂，四川江油、湖北安陆有纪念馆。",
    "id": 247,
    "image": "https://raw.githubusercontent.com/hujiaweibujidao/poetry/master/image/image_247.jpg",
    "name": "李白",
    "star": 0
  },
  "star": 2,
  "tags": []
}