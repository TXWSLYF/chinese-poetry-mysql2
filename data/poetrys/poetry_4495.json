{
  "content": "万玉朝宗凤扆，千金率领龙媒。眄鼓凝骄躞蹀， \n听歌弄影徘徊。 \n天鹿遥征卫叔，日龙上借羲和。将共两骖争舞， \n来随八骏齐歌。 \n彩旄八佾成行，时龙五色因方。屈膝衔杯赴节， \n倾心献寿无疆。 \n帝皂龙驹沛艾，星兰骥子权奇。腾倚骧洋应节， \n繁骄接迹不移。 \n二圣先天合德，群灵率土可封。击石骖驔紫燕， \n摐金顾步苍龙。 \n圣君出震应箓，神马浮河献图。足踏天庭鼓舞， \n心将帝乐踌蹰。",
  "dynasty": "唐代",
  "id": 4495,
  "name": "舞马词六首",
  "poet": {
    "desc": "张说(667年～730年) 唐代文学家，诗人，政治家。字道济，一字说之。原籍范阳（今河北涿县），世居河东（今山西永济），徙家洛阳。",
    "id": 149,
    "image": "https://raw.githubusercontent.com/hujiaweibujidao/poetry/master/image/image_149.jpg",
    "name": "张说",
    "star": 0
  },
  "star": 1,
  "tags": []
}