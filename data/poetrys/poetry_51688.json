{
  "content": "望葱葱佳气，虹渚祥开，斗枢光绕。析木天津，正灵晖腾照。鹭缀分班，象胥交贡，奉御觞清晓。玉殿寒轻，金徒漏永，瑞炉烟袅。 \n万宇均欢，示慈颁燕，寿祝南山，庆均凫藻。缥缈红云，望九重天表。舞兽锵洋，抃鳌欣戴，度管弦声杳。历草长新，蟠桃永秀，与天难老。",
  "dynasty": "宋代",
  "id": 51688,
  "name": "醉蓬莱（天宁节作）",
  "poet": {
    "desc": "葛胜仲 (1072～1144) 宋代词人，字鲁卿，丹阳（今属江苏）人。绍圣四年(1097)进士。元符三年(1100)，中宏词科。累迁国子司业，官至文华阁待制。卒谥文康。宣和间曾抵制征索花鸟玩物的弊政，气节甚伟，著名于时。与叶梦得友密，词风亦相近。有《丹阳词》。",
    "id": 436,
    "name": "葛胜仲",
    "star": 0
  },
  "star": 1,
  "tags": []
}