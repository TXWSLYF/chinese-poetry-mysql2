{
  "content": "金尊莫倚青春健，龌龊浮生如走电。\n琴瑟盘倾从世珠，黄泥局泻流年箭。\n麻姑爪秃瞳子昏，东皇肉角生鱼鳞。\n灵鳌柱骨半枯朽，骊龙德悔愁耕人。\n周孔蓍龟久沦没，黄蒿谁认贤愚骨。\n兔苑词才去不还，兰亭水石空明月。\n姮娥弄箫香雨收，江滨迸瑟鱼龙愁。\n灵芝九折楚莲醉，翾风一叹梁庭秋。\n醁亚蛮觥奉君寿，玉山三献春红透。\n银鸭金鹅言待谁，隋家岳渎皇家有。\n珊瑚座上凌香云，凤炰龙炙猩猩唇。\n芝兰此日不倾倒，南山白石皆贤人。\n文康调笑麒麟起，一曲飞龙寿天地。",
  "dynasty": "唐代",
  "id": 40721,
  "name": "将进酒",
  "poet": {
    "desc": "陈陶(约公元812—约885年)：字嵩伯，号三教布衣。《全唐诗》卷七百四十五“陈陶”传作“岭南(一云鄱阳，一云剑浦)人”。然而从其《闽川梦归》等诗题，以及称建水(在今福建南平市东南，即闽江上游)一带山水为“家山”(《投赠福建路罗中丞》)来看，当是剑浦(今福建南平)人，而岭南(今广东广西一带)或鄱阳(今江西波阳)只是他的祖籍。早年游学长安，善天文历象，尤工诗。举进士不第，遂恣游名山。唐宣宗大中(847—860年)时，隐居洪州西山(在今江西新建县西)，后不知所终。有诗十卷，已散佚，后人辑有《陈嵩伯诗集》一卷。",
    "id": 93,
    "image": "https://raw.githubusercontent.com/hujiaweibujidao/poetry/master/image/image_93.jpg",
    "name": "陈陶",
    "star": 0
  },
  "star": 213,
  "tags": []
}