{
  "content": "二水远难论，从离向坎奔。冷穿千嶂脉，清过几州门。 \n阔去都凝白，傍来尽带浑。经游闻舜禹，表里见乾坤。 \n浦静鱼闲钓，湾凉雁自屯。月来分夜底，云度见秋痕。 \n暮气藏邻寺，寒涛聒近村。离骚传永恨，鼓瑟奏遗魂。 \n雾拥鱼龙窟，槎欹岛屿根。秋风帆上下，落日树沈昏。 \n柳少沙洲缺，苔多古岸存。禽巢依橘柚，獭径入兰荪。 \n色自江南绝，名闻海内尊。吴头雄莫遏，汉口壮堪吞。 \n寥泬晴方映，冯夷信忽翻。渡遥峰翠叠，汀小荻花繁。 \n势接湖烟涨，声和瘴雨喷。急摇吟客舫，狂溅野人樽。 \n疏凿谁穷本，澄鲜自有源。对兹伤九曲，含浊出昆仑。",
  "dynasty": "唐代",
  "id": 44758,
  "name": "潇湘二十韵",
  "poet": {
    "desc": "齐己（863年—937年）出家前俗名胡德生，晚年自号衡岳沙门，湖南长沙宁乡县祖塔乡人，唐朝晚期著名诗僧。",
    "id": 2,
    "image": "https://raw.githubusercontent.com/hujiaweibujidao/poetry/master/image/image_2.jpg",
    "name": "齐己",
    "star": 0
  },
  "star": 1,
  "tags": []
}