{
  "content": "绵竹东西隅，千峰势相属。崚嶒压东巴，连延罗古蜀。 \n方者露圭角，尖者钻箭簇。引者蛾眉弯，敛者鸢肩缩。 \n尾蟉青蛇盘，颈低玄兔伏。横来突若奔，直上森如束。 \n岁在作噩年，铜梁摇虿毒。相国京兆公，九命来作牧。 \n戎提虎仆毛，专奉狼头纛。行府寄精庐，开窗对林麓。 \n是时重阳后，天气旷清肃。兹山昏晓开，一一在人目。 \n霜空正泬寥，浓翠霏扑扑。披海出珊瑚，贴天堆碧玉。 \n俄然阴霾作，城郭才霢霂。绝顶已凝雪，晃朗开红旭。 \n初疑昆仑下，夭矫龙衔烛。亦似蓬莱巅，金银台叠蹙。 \n紫霞或旁映，绮段铺繁褥。晚照忽斜笼，赤城差断续。 \n又如煮吴盐，万万盆初熟。又如濯楚练，千千匹未轴。 \n又如水晶宫，蛟螭结川渎。又如钟乳洞，电雷开岩谷。 \n丹青画不成，造化供难足。合有羽衣人，飘飖曳烟躅。 \n合有五色禽，叫啸含仙曲。根虽限剑门，穴必通林屋。 \n方诸沧海隔，欲去忧沦覆。群玉缥缈间，未可量往复。 \n何如当此境，终朝旷遐瞩。往往草檄馀，吟哦思幽独。 \n早晚扫欃枪，笳鼓迎畅毂。休飞霹雳车，罢系虾蟆木。 \n勒铭燕然山，万代垂芬郁。然后恣逍遥，独往群麋鹿。 \n不管安与危，不问荣与辱。但乐濠梁鱼，岂怨钟山鹄。 \n纫兰以围腰，采芝将实腹。石床须卧平，一任闲云触。",
  "dynasty": "唐代",
  "id": 37501,
  "name": "绵竹山四十韵",
  "poet": {
    "desc": "吴融，唐代诗人。字子华，越州山阴（今浙江绍兴）人。吴融生于唐宣宗大中四年（850），卒于唐昭宗天复三年（903），享年五十四岁。他生当晚唐后期，一个较前期更为混乱、矛盾、黑暗的时代，他死后三年，曾经盛极一时的大唐帝国也就走入历史了，因此，吴融可以说是整个大唐帝国走向灭亡的见证者之一。",
    "id": 814,
    "image": "https://raw.githubusercontent.com/hujiaweibujidao/poetry/master/image/image_814.jpg",
    "name": "吴融",
    "star": 0
  },
  "star": 2,
  "tags": []
}