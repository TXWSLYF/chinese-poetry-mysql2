{
  "content": "知音如琼枝，天生为予有。攀折若无阶，何殊天上柳。 \n裴生清通嗣，阳子盛德后。诗名比元长，赋体凌延寿。 \n珠生骊龙颔，或生灵蛇口。何似双琼章，英英曜吾手。 \n白日不可污，清源肯容垢。持此山上心，待君忘情友。 \n且伴丘壑赏，未随名宦诱。坐石代琼茵，制荷捐艾绶。 \n清宵集我寺，烹茗开禅牖。发论教可垂，正文言不朽。 \n白云供诗用，清吹生座右。不嫌逸令醉，莫试仙壶酒。 \n皎皎寻阳隐，千年可为偶。一从汉道平，世事无纷纠。 \n星文齐七政，天轴明二斗。召士扬弓旌，知君在林薮。 \n莫学颍阳子，请师高山叟。出处藩我君，还来会厓阜。",
  "dynasty": "唐代",
  "id": 43343,
  "name": "答裴集、阳伯明二贤各垂赠二十韵今以一章用酬两作",
  "poet": {
    "desc": "僧皎然（730-799），俗姓谢，字清昼，湖州（浙江吴兴）人，是中国山水诗创始人谢灵运的十世孙，唐代著名诗人、茶僧，吴兴杼山妙喜寺主持，在文学、佛学、茶学等方面颇有造诣。与颜真卿、灵澈、陆羽等和诗，现存皎然470首诗。多为送别酬答之作。情调闲适，语言简淡。皎然的诗歌理论著作《诗式》。",
    "id": 392,
    "image": "https://raw.githubusercontent.com/hujiaweibujidao/poetry/master/image/image_392.jpg",
    "name": "皎然",
    "star": 0
  },
  "star": 1,
  "tags": []
}