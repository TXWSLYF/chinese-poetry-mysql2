{
  "content": "星宿呈祥，溪山钟秀，凛然生此真贤。冰清玉润，还称岁寒天。正是梅梢酝雪，探江南，春信先传。庭轩爽，涓涓皎月，今夜十分圆。 \n开筵。称寿处，歌尘飞动，舞袖蹁跹。愿公与椿松，对阅天年。第恐宏才重望，不容暂吟醉苕川。龙光近，行看凤诏，来自日华边。",
  "dynasty": "宋代",
  "id": 67921,
  "name": "满庭芳",
  "poet": {
    "id": 0,
    "name": "谈羲仲",
    "star": 0
  },
  "star": 1,
  "tags": []
}