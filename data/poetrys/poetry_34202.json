{
  "content": "宿雨川原霁，凭高景物新。陂痕侵牧马，云影带耕人。 \n十年深隐地，一雨太平心。匣涩休看剑，窗明复上琴。 \n明时那弃置，多病自迟留。疏磬和吟断，残灯照卧幽。 \n衰鬓闲生少，丹梯望觉危。松须依石长，鹤不傍人卑。 \n落叶频惊鹿，连峰欲映雕。此生诗病苦，此病更萧条。 \n旅思又惊夏，庭前长小松。远峰生贵气，残月敛衰容。 \n林鸟频窥静，家人亦笑慵。旧居留稳枕，归卧听秋钟。 \n华宇知难保，烧来又却修。只应巢燕惜，未必主人留。 \n幽鸟穿篱去，邻翁采药回。云从潭底出，花向佛前开。",
  "dynasty": "唐代",
  "id": 34202,
  "name": "即事九首",
  "poet": {
    "desc": "司空图（837～908）晚唐诗人、诗论家。字表圣，自号知非子，又号耐辱居士。祖籍临淮（今安徽泗县东南），自幼随家迁居河中虞乡（今山西永济）。唐懿宗咸通十年（869年）应试，擢进士上第，天复四年（904年），朱全忠召为礼部尚书，司空图佯装老朽不任事，被放还。后梁开平二年（908年），唐哀帝被弑，他绝食而死，终年七十二岁。司空图成就主要在诗论，《二十四诗品》为不朽之作。《全唐诗》收诗三卷。",
    "id": 163,
    "image": "https://raw.githubusercontent.com/hujiaweibujidao/poetry/master/image/image_163.jpg",
    "name": "司空图",
    "star": 0
  },
  "star": 1,
  "tags": []
}