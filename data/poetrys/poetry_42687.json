{
  "content": "侬既剪云鬟，郎亦分丝发。觅向无人处，绾作同心结。 \n夜夜不成寐，拥被啼终夕。郎不信侬时，但看枕上迹。 \n何时得成匹，离恨不复牵。金针刺菡萏，夜夜得见莲。 \n相逢逐凉候，黄花忽复香。颦眉腊月露，愁杀未成霜。 \n明窗弄玉指，指甲如水晶。剪之特寄郎，聊当携手行。 \n寄语闺中娘，颜色不常好。含笑对棘实，欢娱须是枣。 \n良会终有时，劝郎莫得怒。姜蘖畏春蚕，要绵须辛苦。 \n醉梦幸逢郎，无奈乌哑哑。中山如有酒，敢借千金价。 \n信使无虚日，玉酝寄盈觥。一年一日雨，底事太多晴。 \n绣房拟会郎，四窗日离离。手自施屏障，恐有女伴窥。 \n相思百馀日，相见苦无期。褰裳摘藕花，要莲敢恨池。 \n金盆盥素手，焚香诵普门。来生何所愿，与郎为一身。 \n花池多芳水，玉杯挹赠郎。避人藏袖里，湿却素罗裳。 \n感郎金针赠，欲报物俱轻。一双连素缕，与郎聊定情。 \n寒风响枯木，通夕不得卧。早起遣问郎，昨宵何以过。 \n得郎日嗣音，令人不可睹。熊胆磨作墨，书来字字苦。 \n轻巾手自制，颜色烂含桃。先怀侬袖里，然后约郎腰。 \n侬赠绿丝衣，郎遗玉钩子。即欲系侬心，侬思著郎体。",
  "dynasty": "唐代",
  "id": 42687,
  "name": "子夜歌十八首",
  "poet": {
    "desc": "晁采，小字试莺，大历时人。少与邻生文茂约为伉俪。茂时寄诗通情，采以莲子达意，坠一盆中。逾旬，开花结缔。茂以报采。母得其情，叹曰：才子佳人，自应有此。遂以采归冒。",
    "id": 1831,
    "name": "晁采",
    "star": 0
  },
  "star": 3,
  "tags": []
}