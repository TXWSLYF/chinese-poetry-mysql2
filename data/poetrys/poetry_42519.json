{
  "content": "五月长斋月，文心苦行心。兰葱不入户，薝卜自成林。 ——刘禹锡 \n护戒先辞酒，嫌喧亦彻琴。尘埃宾位静，香火道场深。 ——白居易 \n我静驯狂象，餐馀施众禽。定知于佛佞，岂复向书淫。 ——刘禹锡 \n阑药凋红艳，庭槐换绿阴。风光徒满目，云雾未披襟。 ——白居易 \n树为清凉倚，池因盥漱临。蘋芳遭燕拂，莲坼待蜂寻。 ——刘禹锡 \n舍下环流水，窗中列远岑。苔斑钱剥落，石怪玉嶔岑。 ——白居易 \n鹊顶迎秋秃，莺喉入夏瘖。绿杨垂嫩色，綖棘露长针。 ——刘禹锡 \n散秩身犹幸，趋朝力不任。官将方共拙，年与病交侵。 ——白居易 \n徇乐非时选，忘机似陆沈。鉴容称四皓，扪腹有三壬。 ——刘禹锡 \n携手惭连璧，同心许断金。紫芝虽继唱，白雪少知音。 ——白居易 \n忆罢吴门守，相逢楚水浔。舟中频曲晏，夜后各加斟。 ——刘禹锡 \n浊酒销残漏，弦声间远砧。酡颜舞长袖，密坐接华簪。 ——白居易 \n持论峰峦峻，战文矛戟森。笑言诚莫逆，造次必相箴。 ——刘禹锡 \n往事应如昨，馀欢迄至今。迎君常倒屣，访我辄携衾。 ——白居易 \n阴魄初离毕，阳光正在参。待公休一食，纵饮共狂吟。 ——刘禹锡",
  "dynasty": "唐代",
  "id": 42519,
  "name": "乐天是月长斋鄙夫此时愁卧里闾非远云雾难披因以…惊禅",
  "poet": {
    "desc": "刘禹锡（772－842），字梦得，汉族，中国唐朝彭城（今徐州）人，祖籍洛阳，唐朝文学家，哲学家，自称是汉中山靖王后裔，曾任监察御史，是王叔文政治改革集团的一员。唐代中晚期著名诗人，有“诗豪”之称。他的家庭是一个世代以儒学相传的书香门第。政治上主张革新，是王叔文派政治革新活动的中心人物之一。后来永贞革新失败被贬为朗州司马（今湖南常德）。据湖南常德历史学家、收藏家周新国先生考证刘禹锡被贬为朗州司马其间写了著名的“汉寿城春望”。",
    "id": 197,
    "image": "https://raw.githubusercontent.com/hujiaweibujidao/poetry/master/image/image_197.jpg",
    "name": "刘禹锡",
    "star": 0
  },
  "star": 1,
  "tags": []
}