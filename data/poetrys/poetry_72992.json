{
  "content": "二蛇志不同，相得榛莽里。\n一蛇化为龙，一蛇化为雉。\n龙飞上高衢，雉飞入深水。\n为蜃自得宜，潜游沧海涘。\n变化虽各殊，有道固终始。\n光武与严陵，其义亦云尔。\n所遇在草昧，既贵不为起。\n翻然归富春，曾不相助治。\n至今存清芬，烜赫耀图史。\n人传七里滩，昔日来钓此。\n滩上水溅溅，滩下石齿齿。\n其人不可见，其事清且美。\n有客乘朱轮，徘徊想前轨。\n著辞刻之碑，复使存厥祀。\n欲以廉贪夫，又以立懦士。\n千载名不忘，休哉古君子。",
  "dynasty": "宋代",
  "id": 72992,
  "name": "读范桐庐述严先生祠堂碑",
  "poet": {
    "desc": "梅尧臣（1002～1060）字圣俞，世称宛陵先生，北宋著名现实主义诗人。汉族，宣州宣城（今属安徽）人。宣城古称宛陵，世称宛陵先生。初试不第，以荫补河南主簿。50岁后，于皇祐三年（1051）始得宋仁宗召试，赐同进士出身，为太常博士。以欧阳修荐，为国子监直讲，累迁尚书都官员外郎，故世称“梅直讲”、“梅都官”。曾参与编撰《新唐书》，并为《孙子兵法》作注，所注为孙子十家著（或十一家著）之一。有《宛陵先生集》60卷，有《四部丛刊》影明刊本等。词存二首。",
    "id": 131,
    "image": "https://raw.githubusercontent.com/hujiaweibujidao/poetry/master/image/image_131.jpg",
    "name": "梅尧臣",
    "star": 0
  },
  "star": 1,
  "tags": []
}