{
  "content": "积阳躔首夏，隆旱届徂秋。炎威振皇服，歊景暴神州。 \n气涤朝川朗，光澄夕照浮。草木委林甸，禾黍悴原畴。 \n国惧流金眚，人深悬磬忧。紫宸兢履薄，丹扆念推沟。 \n望肃坛场祀，冤申囹圄囚。御车迁玉殿，荐菲撤琼羞。 \n济窘邦储发，蠲穷井赋优。服闲云骥屏，冗术土龙修。 \n睿感通三极，天诚贯六幽。夏祈良未拟，商祷讵为俦。 \n穴蚁祯符应，山蛇毒影收。腾云八际满，飞雨四溟周。 \n聚霭笼仙阙，连霏绕画楼。旱陂仍积水，涸沼更通流。 \n晚穗萎还结，寒苗瘁复抽。九农欢岁阜，万宇庆时休。 \n野洽如坻咏，途喧击壤讴。幸闻东李道，欣奉北场游。",
  "dynasty": "唐代",
  "id": 3487,
  "name": "晚秋喜雨",
  "poet": {
    "desc": "李峤(644～713) ，唐代诗人。字巨山。赵州赞皇（今属河北）人。李峤对唐代律诗和歌行的发展有一定的作用与影响。他前与王勃、杨炯相接，又和杜审言、崔融、苏味道并称“文章四友”。",
    "id": 521,
    "image": "https://raw.githubusercontent.com/hujiaweibujidao/poetry/master/image/image_521.jpg",
    "name": "李峤",
    "star": 0
  },
  "star": 1,
  "tags": []
}