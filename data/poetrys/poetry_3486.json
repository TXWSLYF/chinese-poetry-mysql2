{
  "content": "神岳瑶池圃，仙宫玉树林。乘时警天御，清暑涤宸襟。 \n梁驾陪玄赏，淄庭掩翠岑。对岩龙岫出，分壑雁池深。 \n檐迥松萝映，窗高石镜临。落泉奔涧响，惊吹助猿吟。 \n野气迷凉燠，山花杂古今。英藩盛宾侣，胜景想招寻。 \n践径披兰叶，攀崖引桂阴。穆生时泛醴，邹子或调琴。 \n雉翳分场合，鱼钩向浦沉。朝游极斜景，夕宴待横参。 \n顾己惭铅锷，叨名齿玳簪。暂依朱邸馆，还畅白云心。 \n丘壑信多美，烟霞得所钦。寓言摅宿志，窃吹简知音。 \n奖价逾珍石，酬文重振金。方从仁智所，携手濯清浔。",
  "dynasty": "唐代",
  "id": 3486,
  "name": "刘侍读见和山邸十篇重申此赠",
  "poet": {
    "desc": "李峤(644～713) ，唐代诗人。字巨山。赵州赞皇（今属河北）人。李峤对唐代律诗和歌行的发展有一定的作用与影响。他前与王勃、杨炯相接，又和杜审言、崔融、苏味道并称“文章四友”。",
    "id": 521,
    "image": "https://raw.githubusercontent.com/hujiaweibujidao/poetry/master/image/image_521.jpg",
    "name": "李峤",
    "star": 0
  },
  "star": 1,
  "tags": []
}