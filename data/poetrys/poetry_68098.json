{
  "content": "竹爆惊春，竞喧填、夜起千门箫鼓。流苏帐暖，翠鼎缓腾香雾。停杯未举。奈刚要、送年新句。应自有、歌字清圆，未夸上林莺语。 \n从他岁穷日暮。纵闲愁、怎减刘郎风度。屠苏办了，迤逦柳欺梅妒。宫壶未晓，早骄马、绣车盈路。还又把、月夜花朝，自今细数。",
  "dynasty": "宋代",
  "id": 68098,
  "name": "一枝春（除夕）",
  "poet": {
    "desc": "杨缵，字继翁，号守斋，又号紫霞翁，严陵人，居钱塘。生卒年均不详，约宋理宗淳佑初前后在世。度宗时，女为淑妃，官列卿。好古博雅，善作墨竹，好弹琴，又能自度曲。缵着紫霞洞谱传于世。周密尝道其一枝春词守岁云，最为近世所称。",
    "id": 1515,
    "name": "杨缵",
    "star": 0
  },
  "star": 1,
  "tags": []
}