{
  "content": "昂藏獬豸兽，出自太平年。乱代乃潜伏，纵人为祸愆。 \n尝闻断马剑，每壮朱云贤。身死名不灭，寒风吹墓田。 \n精灵如有在，幽愤满松烟。 \n汉皇修雅乐，乘舆临太学。三老与五更，天王亲割牲。 \n一人调风俗，万国和且平。单于骤款塞，武库欲销兵。 \n文物此朝盛，君臣何穆清。至今壝坛下，如有箫韶声。 \n巢许在嵩颍，陶唐不得臣。九州尚洗耳，一命安能亲。 \n绵邈数千祀，丘中谁隐沦。朝游公卿府，夕是山林人。 \n蒲帛扬侧陋，薜萝为缙绅。九重念入梦，三事思降神。 \n且设庭中燎，宁窥泉下鳞。 \n汉时征百粤，杨仆将楼船。幕府功未立，江湖已骚然。 \n岛夷非敢乱，政暴地仍偏。得罪因怀璧，防身辄控弦。 \n三军求裂土，万里讵闻天。魏阙心犹在，旗门首已悬。 \n如何得良吏，一为制方圆。 \n秦灭汉帝兴，南山有遗老。危冠揖万乘，幸得厌征讨。 \n当君逐鹿时，臣等已枯槁。宁知市朝变，但觉林泉好。 \n高卧三十年，相看成四皓。帝言翁甚善，见顾何不早。 \n咸称太子仁，重义亦尊道。侧闻骊姬事，申生不自保。 \n暂出商山云，朅来趋洒扫。东宫成羽翼，楚舞伤怀抱。 \n后代无其人，戾园满秋草。 \n日照昆仑上，羽人披羽衣。乘龙驾云雾，欲往心无违。 \n此山在西北，乃是神仙国。灵气皆自然，求之不可得。 \n何为汉武帝，精思遍群山。糜费巨万计，宫车终不还。 \n苍苍茂陵树，足以戒人间。 \n天生忠与义，本以佐雍熙。何意李司隶，而当昏乱时。 \n古坟襄城野，斜径横秋陂。况不禁樵采，茅莎无孑遗。 \n高标尚可仰，精爽今何之。一忤中常侍，衔冤谁见知。 \n尝观党锢传，抚卷不胜悲。 \n文侯耽郑卫，一听一忘餐。白雪燕姬舞，朱弦赵女弹。 \n淫声流不返，慆荡日无端。献岁受朝时，鸣钟宴百官。 \n两床陈管磬，九奏殊未阑。对此唯恐卧，更能整衣冠。 \n蜀主相诸葛，功高名亦尊。驱驰千万众，怒目瞰中原。 \n曹伯任公孙，国亡身不存。社宫久芜没，白雁犹飞翻。 \n勿言君臣合，可以济黎元。为蜀谅不易，如曹难复论。 \n六国韩最弱，末年尤畏秦。郑生为韩计，且欲疲秦人。 \n利物可分社，原情堪灭身。咸阳古城下，万顷稻苗新。 \n沂水春可涉，泮宫映杨叶。丽色异人间，珊珊摇珮环。 \n展禽恒独处，深巷生禾黍。城上飞海云，城中暗春雨。 \n适来鸣珮者，复是谁家女。泥沾珠缀履，雨湿翠毛簪。 \n电影开莲脸，雷声飞蕙心。自言沂水曲，采萍兼采菉。 \n归径虽可寻，天阴光景促。怜君贞且独，愿许君家宿。 \n徒劳惜衾枕，了不顾双蛾。艳质诚可重，淫风如礼何。 \n周王惑褒姒，城阙成陂陀。",
  "dynasty": "唐代",
  "id": 7156,
  "name": "咏史十一首",
  "poet": {
    "desc": "李华(约715-766)，唐代散文家，诗人。字遐叔，赵郡赞皇（今属河北）人。开元二十三年(735)进士，天宝二年(743)登博学宏辞科，官监察御使、右补阙。安禄山陷长安时，被迫任凤阁舍人。“安史之乱”平定后，贬为杭州司户参军。唐代宗大历元年（766年）病故。作为著名散文家，与萧颖士齐名，世称\"萧李\"。并与萧颖士、颜真卿等共倡古义，开韩、柳古文运动之先河。其传世名篇有《吊古战场文》。亦有诗名。原有集，已散佚，后人辑有《李遐叔文集》四卷。",
    "id": 334,
    "name": "李华",
    "star": 0
  },
  "star": 2,
  "tags": []
}