{
  "content": "澹荡韶光三月中，牡丹偏自占春风。时过宝地寻香径， \n已见新花出故丛。曲水亭西杏园北，浓芳深院红霞色。 \n擢秀全胜珠树林，结根幸在青莲域。艳蕊鲜房次第开， \n含烟洗露照苍苔。庞眉倚杖禅僧起，轻翅萦枝舞蝶来。 \n独坐南台时共美，闲行古刹情何已。花间一曲奏阳春， \n应为芬芳比君子。",
  "dynasty": "唐代",
  "id": 17183,
  "name": "和李中丞慈恩寺清上人院牡丹花歌",
  "poet": {
    "desc": "权德舆，唐代文学家。字载之。天水略阳（今甘肃秦安）人。后徙润州丹徒（今江苏镇江）。德宗时，召为太常博士，改左补阙，迁起居舍人、知制诰，进中书舍人。宪宗时，拜礼部尚书、同中书门下平章事，后徙刑部尚书，复以检校吏部尚书出为山南西道节度使。卒谥文，后人称为权文公。",
    "id": 603,
    "image": "https://raw.githubusercontent.com/hujiaweibujidao/poetry/master/image/image_603.jpg",
    "name": "权德舆",
    "star": 0
  },
  "star": 1,
  "tags": []
}