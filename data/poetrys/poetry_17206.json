{
  "content": "随风柳絮轻，映日杏花明。无奈花深处，流莺三数声。 \n兰桡画舸转花塘，水映风摇路渐香。 \n任兴不知行近远，更怜微月照鸣榔。 \n檐前晓色惊双燕，户外春风舞百花。 \n粉署可怜闲对此，唯令碧玉泛流霞。 \n枕上觉，窗外晓。怯朝光，惊曙鸟。花坠露，满芳沼。 \n柳如丝，风袅袅。佳期远，相见少。试一望，魂杳渺。 \n闲庭无事，独步春辉。韶光满目，落蕊盈衣。芳树交柯， \n文禽并飞。婉彼君子，怅然有违。对酒不饮，横琴不挥。 \n不挥者何，知音诚稀。 \n江春好游衍，处处芳菲积。彩舫入花津，香车依柳陌。 \n绿杨烟袅袅，红蕊莺寂寂。如何愁思人，独与风光隔。 \n曙月渐到窗前，移尊更就芳筵。轻吹乍摇兰烛， \n春光暗入花钿。丝竹偏宜静夜，绮罗共占韶年。 \n不遣通宵尽醉，定知辜负风烟。 \n露洗百花新，帘开月照人。绿窗销暗烛，兰径扫清尘。 \n双燕频惊梦，三桃竞报春。相思寂不语，珠泪洒红巾。 \n雨歇风轻一院香，红芳绿草接东墙。 \n春衣试出当轩立，定被邻家暗断肠。 \n春风半，春光遍。柳如丝，花似霰。归心劳梦寐， \n远目伤游眄。可惜长安无限春，年年空向江南见。",
  "dynasty": "唐代",
  "id": 17206,
  "name": "杂言和常州李员外副使春日戏题十首",
  "poet": {
    "desc": "权德舆，唐代文学家。字载之。天水略阳（今甘肃秦安）人。后徙润州丹徒（今江苏镇江）。德宗时，召为太常博士，改左补阙，迁起居舍人、知制诰，进中书舍人。宪宗时，拜礼部尚书、同中书门下平章事，后徙刑部尚书，复以检校吏部尚书出为山南西道节度使。卒谥文，后人称为权文公。",
    "id": 603,
    "image": "https://raw.githubusercontent.com/hujiaweibujidao/poetry/master/image/image_603.jpg",
    "name": "权德舆",
    "star": 0
  },
  "star": 1,
  "tags": []
}