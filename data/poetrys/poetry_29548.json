{
  "content": "名高身未到，此恨蓄多时。是夕吟因话，他年必去随。 \n尝闻庐岳顶，半入楚江湄。几处悬崖上，千寻瀑布垂。 \n炉峰松淅沥，湓浦柳参差。日色连湖白，钟声拂浪迟。 \n烟梯缘薜荔，岳寺步欹危。地本饶灵草，林曾出祖师。 \n石楼霞耀壁，猿树鹤分枝。细径萦岩末，高窗见海涯。 \n嵌空寒更极，寂寞夜尤思。阴谷冰埋术，仙田雪覆芝。 \n乱泉禅客濑，异迹逸人知。藓室新开灶，柽潭未了棋。 \n如何遂闲放，长得在希夷。空务渔樵事，方无道路悲。 \n谢公台尚在，陶令柳潜衰。尘外难相许，人间贵迹遗。 \n虽怀丹桂影，不忘白云期。仁者终携手，今朝预赋诗。",
  "dynasty": "唐代",
  "id": 29548,
  "name": "和段校书冬夕寄题庐山",
  "poet": {
    "desc": "刘得仁（约公元八三八年前后在世），唐朝时期作家，字、里、生卒年均不详，约唐文宗开成中前后在世。相传他是公主之子。长庆中，（公元八二三年左右）即有诗名。自开成至大中四朝，昆弟以贵戚皆擢显位，独得仁出入举场三十年，竟无所成。得仁著有诗集一卷，《新唐书艺文志》传于世。",
    "id": 1217,
    "name": "刘得仁",
    "star": 0
  },
  "star": 1,
  "tags": []
}