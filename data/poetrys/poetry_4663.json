{
  "content": "知人昔不易，举非贵易失。尔何按国章，无罪见呵叱。 \n平生守直道，遂为众所嫉。少以文作吏，手不曾开律。 \n一旦法相持，荒忙意如漆。幼子双囹圄，老夫一念室。 \n昆弟两三人，相次俱囚桎。万铄当众怒，千谤无片实。 \n庶以白黑谗，显此泾渭质。劾吏何咆哮，晨夜闻扑抶. \n事间拾虚证，理外存枉笔。怀痛不见伸，抱冤竟难悉。 \n穷囚多垢腻，愁坐饶虮虱。三日唯一饭，两旬不再栉。 \n是时盛夏中，暵赫多瘵疾。瞪目眠欲闭，喑呜气不出。 \n有风自扶摇，鼓荡无伦匹。安得吹浮云，令我见白日。",
  "dynasty": "唐代",
  "id": 4663,
  "name": "被弹",
  "poet": {
    "desc": "沈佺期，字云卿，相州内黄人。善属文，尤长七言之作。擢进士第。长安中，累迁通事舍人，预修《三教珠英》，转考功郎给事中。坐交张易之，流驩州。稍迁台州录事参军。神龙中，召见，拜起居郎，修文馆直学士，历中书舍人，太子少詹事。开元初卒。建安后，讫江左，诗律屡变，至沈约、庾信，以音韵相婉附，属对精密，及佺期与宋之问，尤加靡丽。回忌声病，约句准篇，如锦绣成文，学者宗之，号为沈宋。语曰：苏李居前，沈宋比肩。集十卷，今编诗三卷。",
    "id": 494,
    "image": "https://raw.githubusercontent.com/hujiaweibujidao/poetry/master/image/image_494.jpg",
    "name": "沈佺期",
    "star": 0
  },
  "star": 1,
  "tags": []
}