{
  "content": "正气绕宫楼，皇居信上游。远冈延圣祚，平地载神州。 \n会合皆重译，潺湲近八流。中兴岂假问，据此自千秋。 \n寥泬敞延英，朝班立位横。宣传无草动，拜舞有衣声。 \n鸳瓦云消湿，虫丝日照明。辛勤自不到，遥见似前生。 \n处处足欢声，时康岁已深。不同三尺剑，应似五弦琴。 \n寿笑山犹尽，明嫌日有阴。何当怜一物，亦遣断愁吟。 \n曙质绝埃氛，彤庭列禁军。圣颜初对日，龙尾竞缘云。 \n珮响交成韵，帘阴暖带纹。逍遥岂有事，于此咏南薰。 \n一物周天至，洪纤尽晏然。车书无异俗，甲子并丰年。 \n奇技皆归朴，征夫亦服田。君王故不有，台鼎合韦弦。 \n日日听歌谣，区中尽祝尧。虫蝗初不害，夷狄近全销。 \n史笔唯书瑞，天台绝见祆。因令匹夫志，转欲事清朝。 \n品物尽昭苏，神功复帝谟。他时应有寿，当代且无虞。 \n赐历通遐俗，移关入半胡。鹪鹩一何幸，于此寄微躯。 \n无战复无私，尧时即此时。焚香临极早，待月卷帘迟。 \n端拱乾坤内，何言黈纩垂。君看圣明验，只此是神龟。 \n旭日上清穹，明堂坐圣聪。衣裳承瑞气，冠冕盖重瞳。 \n花木经宵露，旌旗立仗风。何期于此地，见说似仙宫。 \n五帝三皇主，萧曹魏邴臣。文章惟反朴，戈甲尽生尘。 \n谏纸应无用，朝纲自有伦。升平不可纪，所见是闲人。",
  "dynasty": "唐代",
  "id": 2072,
  "name": "杂曲歌辞。升平乐",
  "poet": {
    "desc": "薛能(817？-880？）晚唐著名诗人。《郡斋读书志》、《唐诗纪事》、《唐诗品汇》、《唐才子传》均载：“能，字太拙，汾州人(今山西汾阳一带)。”仕宦显达，官至工部尚书。时人称其“诗古赋纵横，令人畏后生”。唐人交游之风盛行。薛能一生仕宦他乡，游历众多地方，诗多寄送赠答、游历登临之作。晚唐一些著名诗人多与有诗与其唱和。",
    "id": 947,
    "name": "薛能",
    "star": 0
  },
  "star": 1,
  "tags": []
}