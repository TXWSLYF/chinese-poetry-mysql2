{
  "content": "候蛩探暝，书雁寄寒，西风暗剪绡纤。报道凤城催钥，笙歌散无迹。冰轮驾，天纬逼。渐款引、素娥游历。夜妆靓，独展菱花，淡绚秋色。 \n人在涌金楼，漏迥绳低，光重袖香滴。笑谏又惊凄鹊，南飞傍林阒。孤山影，波共碧。向此际、隐逋如识。梦仙游，倚遍霓裳，何处闻笛。",
  "dynasty": "宋代",
  "id": 68120,
  "name": "应天长（平湖秋月）",
  "poet": {
    "id": 0,
    "name": "张矩",
    "star": 0
  },
  "star": 1,
  "tags": []
}