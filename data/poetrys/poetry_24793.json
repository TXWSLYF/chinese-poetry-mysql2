{
  "content": "忆昨天台寻石梁，赤城枕下看扶桑。金乌欲上海如血， \n翠色一点蓬莱光。安期先生不可见，蓬莱目极沧海长。 \n回舟偶得风水便，烟帆数夕归潇湘。潇湘水清岩嶂曲， \n夜宿朝游常不足。一自无名身事闲，五湖云月偏相属。 \n进者恐不荣，退者恐不深。鱼游鸟逝两虽异， \n彼此各有遂生心。身解耕耘妾能织，岁晏饥寒免相逼。 \n稚子才年七岁馀，渔樵一半分渠力。吾友从军在河上， \n腰佩吴钩佐飞将。偶与嵩山道士期，西寻汴水来相访。 \n见君颜色犹憔悴，知君未展心中事。落日驱车出孟津， \n高歌共叹伤心地。洛邑秦城少年别，两都陈事空闻说。 \n汉家天子不东游，古木行宫闭烟月。洛滨老翁年八十， \n西望残阳临水泣。自言生长开元中，武皇恩化亲沾及。 \n当时天下无甲兵，虽闻赋敛毫毛轻。红车翠盖满衢路， \n洛中欢笑争逢迎。一从戎马来幽蓟，山谷虎狼无捍制。 \n九重宫殿闭豺狼，万国生人自相噬。蹭蹬疮痍今不平， \n干戈南北常纵横。中原膏血焦欲尽，四郊贪将犹凭陵。 \n秦中豪宠争出群，巧将言智宽明君。南山四皓不敢语， \n渭上钓人何足云。君不见昔时槐柳八百里， \n路傍五月清阴起。只今零落几株残，枯根半死黄河水。",
  "dynasty": "唐代",
  "id": 24793,
  "name": "寄河阳从事杨潜",
  "poet": {
    "desc": "李涉（约806年前后在世），唐代诗人。字不详，自号清溪子，洛（今河南洛阳）人。早岁客梁园，逢兵乱，避地南方，与弟李渤同隐庐山香炉峰下。后出山作幕僚。宪宗时，曾任太子通事舍人。不久，贬为峡州（今湖北宜昌）司仓参军，在峡中蹭蹬十年，遇赦放还，复归洛阳，隐于少室。文宗大和（827-835）中，任国子博士，世称“李博士”。著有《李涉诗》一卷。存词六首。",
    "id": 265,
    "name": "李涉",
    "star": 0
  },
  "star": 1,
  "tags": []
}