{
  "content": "白日向西没，黄河复东流。人生足著地，宁免四方游。 \n我行无返顾，祝子勿回头。当须向前去，何用起离忧。 \n但恐无广路，平地作山丘。令我车与马，欲疾反停留。 \n蜀客多积货，边人易封侯。男儿恋家乡，欢乐为仇雠。 \n丁宁相劝勉，苦口幸无尤。对面无相成，不如豺虎俦。 \n彼远不寄书，此寒莫寄裘。与君俱绝迹，两念无因由。",
  "dynasty": "唐代",
  "id": 15700,
  "name": "送人",
  "poet": {
    "desc": "王建(约767年—约830年)：字仲初，生于颍川(今河南许昌)，唐朝诗人。其著作，《新唐书·艺文志》、《郡斋读书志》、《直斋书录解题》等皆作10卷，《崇文总目》作2卷。",
    "id": 482,
    "image": "https://raw.githubusercontent.com/hujiaweibujidao/poetry/master/image/image_482.jpg",
    "name": "王建",
    "star": 0
  },
  "star": 1,
  "tags": []
}