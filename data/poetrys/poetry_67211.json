{
  "content": "燕帘挂晚。莺槛迷晴，花思零乱。试觅娉婷，日日傍湖亭苑。掷果墙阴窥驻马，采香深径抛春扇。醉归来，任钗云半落，绣帘慵卷。 \n念灿锦、年华如旧，飞絮游丝，萦恨难翦。蜀羽无情，早带怨江啼断，厚约轻辞寒食夜，行云空梦梨花院。莫凭阑，正斜阳、淡烟平远。",
  "dynasty": "宋代",
  "id": 67211,
  "name": "倦寻芳",
  "poet": {
    "desc": "翁元龙字时可，号处静，句章（一作四明）人。生卒年均不详，约宋理宗嘉熙初前后在世。生平事迹不可考。他是大词家吴文英之兄，亦工词，杜成之评为“如絮浮水，如荷湿露，萦旋流转，似沾非着”。所作今存花草粹编中者一首，绝妙好词中者五首。",
    "id": 634,
    "name": "翁元龙",
    "star": 0
  },
  "star": 1,
  "tags": []
}