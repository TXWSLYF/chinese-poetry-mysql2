{
  "content": "谪居窜炎壑，孤帆淼不系。别家万里馀，流目三春际。 \n猿啼山馆晓，虹饮江皋霁。湘岸竹泉幽，衡峰石囷闭。 \n岭嶂穷攀越，风涛极沿济。吾师在韶阳，欣此得躬诣。 \n洗虑宾空寂，焚香结精誓。愿以有漏躯，聿薰无生慧。 \n物用益冲旷，心源日闲细。伊我获此途，游道回晚计。 \n宗师信舍法，摈落文史艺。坐禅罗浮中，寻异穷海裔。 \n何辞御魑魅，自可乘炎疠。回首望旧乡，云林浩亏蔽。 \n不作离别苦，归期多年岁。",
  "dynasty": "唐代",
  "id": 2943,
  "name": "自衡阳至韶州谒能禅师",
  "poet": {
    "desc": "宋之问，字延清，一名少连，汉族，汾州（今山西汾阳市）人。一说虢州弘农（今河南灵宝县）人。初唐时期的著名诗人。",
    "id": 248,
    "image": "https://raw.githubusercontent.com/hujiaweibujidao/poetry/master/image/image_248.jpg",
    "name": "宋之问",
    "star": 0
  },
  "star": 1,
  "tags": []
}