{
  "content": "赠喜温柔\n蟾宫闭，花貌羞，莺呖呖啭歌讴。樽前立，席上有，喜温柔。都压尽墙花路柳。\n朝云退，暮雨收，悲秋客泪空流。伤情思，非病酒，见温柔。便痊可相思证候。\n歌金缕，捧玉瓯，杯巡后越风流。心肠拽，模样兜，喜温柔。偏能会将没作有。\n云归岫，月转楼，芳景去最难留。蝶寻对，莺唤友，劝温柔。且饮彻闲茶浪酒。\n鸳鸯帐，燕子楼，孤枕怯夜凉秋。啼痕揾，罗帕溲，想温柔。捱不得天长地久。\n秋波溜，眉黛愁，施展会鬼胡由。蹅科耨，吟句讴，喜温柔。迤逗杀狂朋怪友。\n寻破绽，觅优头，将恩爱变为雠。去何咒，来呵瞅，逞温柔。省可里扭头拗手。\n春归后，花谢休，寻春客慵追游。痴心候，坚意守，喜温柔。休徯蹬风流配偶。\n他垂钓，谁上钩，休妆赖几曾有。得你意，平生够，喜温柔。怎禁你行监坐守。\n闲寻斗，不肯休，折证倒看谁羞。人难嗽，你撒飏，怨温柔。自落得出乖弄丑。",
  "dynasty": "元代",
  "id": 70129,
  "name": "【商调】梧叶儿_赠喜温柔蟾",
  "poet": {
    "desc": "曾瑞（生卒年不详）， 元代散曲作家。字瑞卿，自号褐夫。大兴（今北京市大兴区）人。因喜江浙人才风物而移家南方。《录鬼簿》记他“临终之日，诣门吊者以千数”，可知他当时已有盛名。由于志不屈物，不解趋附奉承，所以终身不仕，优游市井，赖江淮一带熟人馈赠为生。善绘画，能作隐语小曲，散曲集有《诗酒馀音》行于当世，今佚。",
    "id": 1009,
    "name": "曾瑞",
    "star": 0
  },
  "star": 1,
  "tags": []
}