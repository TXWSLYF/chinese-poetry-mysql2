{
  "content": "蓟门逢古老，独立思氛氲。一身既零丁，头鬓白纷纷。 \n勋庸今已矣，不识霍将军。 \n汉家能用武，开拓穷异域。戍卒厌糠核，降胡饱衣食。 \n关亭试一望，吾欲泪沾臆。 \n边城十一月，雨雪乱霏霏。元戎号令严，人马亦轻肥。 \n羌胡无尽日，征战几时归。 \n幽州多骑射，结发重横行。一朝事将军，出入有声名。 \n纷纷猎秋草，相向角弓鸣。 \n黯黯长城外，日没更烟尘。胡骑虽凭陵，汉兵不顾身。 \n古树满空塞，黄云愁杀人。",
  "dynasty": "唐代",
  "id": 10154,
  "name": "蓟门行五首",
  "poet": {
    "desc": "高适是我国唐代著名的边塞诗人，世称“高常侍”。 作品收录于《高常侍集》。高适与岑参并称“高岑”，其诗作笔力雄健，气势奔放，洋溢着盛唐时期所特有的奋发进取、蓬勃向上的时代精神。",
    "id": 227,
    "image": "https://raw.githubusercontent.com/hujiaweibujidao/poetry/master/image/image_227.jpg",
    "name": "高适",
    "star": 0
  },
  "star": 2,
  "tags": []
}