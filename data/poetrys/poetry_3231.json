{
  "content": "四海帝王家，两都周汉室。观风昔来幸，御气今旋跸。 \n雷奋六合开，天行万乘出。玄冥奉时驾，白拒参戎律。 \n后队咽笳箫，前驱严罕毕。辉光射东井，禁令横西秩。 \n帐殿别阳秋，旌门临甲乙。将交洛城雨，稍远长安日。 \n邙巩云外来，咸秦雾中失。孟冬霜霰下，是月农功毕。 \n天道向归馀，皇情美阴骘。行存名岳礼，递问高年疾。 \n祝鸟既开罗，调人更张瑟。登原采讴诵，俯谷求才术。 \n邑罕悬磬贫，山无挂瓢逸。施恩浃寰宇，展义该文质。 \n德泽盛轩游，哀矜深禹恤。申歌地庐骇，献寿衢尊溢。 \n瑞色抱氤氲，寒光变萧飋.宗枝旦奭辅，侍从王刘匹。 \n并辑蛟龙书，同簪凤凰笔。陶甄荷吹万，颂汉归明一。 \n欢与道路长，顾随谈笑密。叨承廊庙选，谬齿夔龙弼。 \n喜构大厦成，惭非栋隆吉。",
  "dynasty": "唐代",
  "id": 3231,
  "name": "扈从还洛呈侍从群官",
  "poet": {
    "desc": "李峤(644～713) ，唐代诗人。字巨山。赵州赞皇（今属河北）人。李峤对唐代律诗和歌行的发展有一定的作用与影响。他前与王勃、杨炯相接，又和杜审言、崔融、苏味道并称“文章四友”。",
    "id": 521,
    "image": "https://raw.githubusercontent.com/hujiaweibujidao/poetry/master/image/image_521.jpg",
    "name": "李峤",
    "star": 0
  },
  "star": 2,
  "tags": []
}