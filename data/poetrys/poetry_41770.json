{
  "content": "烟雨楼台渐晦冥，锦江澄碧浪花平。卞和未雪荆山耻， \n庄舄空伤越国情。天际寂寥无雁下，云端依约有僧行。 \n登高欲继离骚咏，魂断愁深写不成。 \n边郡荒凉悲且歌，故园迢递隔烟波。琴声背俗终如是， \n剑气冲星又若何。朝客渐通书信少，钓舟频引梦魂多。 \n北山更有移文者，白首无尘归去么。 \n莫嗔阮氏哭途穷，万代深沈恨亦同。瑞玉岂知将抵鹊， \n铅刀何事却屠龙。九夷欲适嗟吾道，五柳终归效古风。 \n独倚郡楼无限意，满江烟雨正冥濛。",
  "dynasty": "唐代",
  "id": 41770,
  "name": "登郡楼书怀",
  "poet": {
    "desc": "刘兼，[约公元九六0年前后在世]（即约周末宋初间前后在世）字不详，长安人，官荣州刺史。兼著有诗一卷，（《全唐诗》）传于世。",
    "id": 2739,
    "name": "刘兼",
    "star": 0
  },
  "star": 2,
  "tags": []
}