{
  "content": "帝城皆剧县，令尹美居东。遂拜赵张下，暂离星象中。 \n拥归从北阙，送上动南宫。紫禁黄山绕，沧溟素浐通。 \n封疆亲日月，邑里出王公。赋税充天府，歌谣入圣聪。 \n土膏寒麦覆，人海昼尘蒙。廨宇松连翠，朝街火散红。 \n文场新桂茂，粉署旧兰崇。留客挥盈爵，抽毫咏早鸿。 \n前驺潘岳贵，故里邵平穷。劝隐莲峰久，期耕树谷同。 \n凫飞将去叶，剑气尚埋丰。何必华阴土，方垂拂拭功。",
  "dynasty": "唐代",
  "id": 29549,
  "name": "书事寄万年厉员外",
  "poet": {
    "desc": "刘得仁（约公元八三八年前后在世），唐朝时期作家，字、里、生卒年均不详，约唐文宗开成中前后在世。相传他是公主之子。长庆中，（公元八二三年左右）即有诗名。自开成至大中四朝，昆弟以贵戚皆擢显位，独得仁出入举场三十年，竟无所成。得仁著有诗集一卷，《新唐书艺文志》传于世。",
    "id": 1217,
    "name": "刘得仁",
    "star": 0
  },
  "star": 2,
  "tags": []
}