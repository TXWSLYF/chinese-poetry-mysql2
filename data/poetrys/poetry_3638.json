{
  "content": "霹雳引，丰隆鸣，猛兽噫气蛇吼声。鹦鹉鸟， \n同资造化兮殊粹精。鹔鹴毛，翡翠翼。鹓雏延颈， \n鹍鸡弄色。鹦鹉鸟，同禀阴阳兮异埏埴。彼何为兮， \n隐隐振振；此何为兮，绿衣翠襟。彼何为兮，窘窘蠢蠢； \n此何为兮，好貌好音。彷彷兮徉徉，似妖姬躧步兮动罗裳； \n趋趋兮跄跄，若处子回眸兮登玉堂。爰有兽也，安其忍， \n觜其胁，距其胸，与之放旷浪浪兮，从从容容。 \n钩爪锯牙也，宵行昼伏无以当。遇之兮忘味，抟击腾掷也， \n朝飞暮噪无以拒，逢之兮屏气。由是言之， \n贪残薄则智慧作，贪残临之兮不复攫；由是言之， \n智慧周则贪残囚，智慧犯之兮不复忧。菲形陋质虽贱微， \n皇王顾遇长光辉。离宫别馆临朝市，妙舞繁弦杂宫徵。 \n嘉喜堂前景福内，合欢殿上明光里。云母屏风文彩合， \n流苏斗帐香烟起，承恩宴盼接宴喜。高视七头金骆驼， \n平怀五尺铜狮子。国有君兮国有臣，君为主兮臣为宾。 \n朝有贤兮朝有德，贤为君兮德为饰，千年万岁兮心转忆。",
  "dynasty": "唐代",
  "id": 3638,
  "name": "鹦鹉猫儿篇",
  "poet": {
    "desc": "阎朝隐，字友倩，赵州栾城人。连中进士、孝弟廉让科。性滑稽，属辞奇诡，为武后所赏。累迁给事中，预修《三教珠英》。圣历中，转麟台少监，坐附张易之徙岭外。景龙时，还为著作郎。先天中，除秘书少监，后贬通州别驾。诗十三首。",
    "id": 2048,
    "name": "阎朝隐",
    "star": 0
  },
  "star": 4,
  "tags": []
}