{
  "content": "卜筑三川上，仪刑万井中。度材垂后俭，选胜掩前功。 \n云构中央起，烟波四面通。乍疑游汗漫，稍似入崆峒。 \n廛閈高低尽，山河表里穷。峰峦从地碧，宫观倚天红。 \n灵槛如朝蜃，飞桥状晚虹。曙霞晴错落，夕霭湿葱茏。 \n庾亮楼何厄，陈蕃榻更崇。有时闲讲德，永日静观风。 \n玉斝飞无算，金铙奏未终。重筵开玳瑁，上客集鹓鸿。 \n接武空惭蹇，修文敢并雄。岂须登岘首，然后奉羊公。",
  "dynasty": "唐代",
  "id": 14065,
  "name": "东都嘉量亭献留守韩仆射",
  "poet": {
    "desc": "唐朝人，曾任登州刺史。窦叔向之子，家中还有四位兄弟：窦常、窦牟、窦群、窦巩，窦氏一老五小俱以诗驰声当代，且与同时名仕常衮、包佶、元稹、白居易、韩愈、韩皋、房孺复、韦夏卿、武元衡、裴度、令狐楚等过从友善，多有酬唱，著有《窦氏联珠集》。《全唐诗》收有其诗作二十一首。",
    "id": 2025,
    "name": "窦庠",
    "star": 0
  },
  "star": 1,
  "tags": []
}