{
  "content": "霜洗水色尽，寒溪见纤鳞。幸临虚空镜，照此残悴身。 \n潜滑不自隐，露底莹更新。豁如君子怀，曾是危陷人。 \n始明浅俗心，夜结朝已津。净漱一掬碧，远消千虑尘。 \n始知泥步泉，莫与山源邻。 \n洛阳岸边道，孟氏庄前溪。舟行素冰折，声作青瑶嘶。 \n绿水结绿玉，白波生白珪。明明宝镜中，物物天照齐。 \n仄步下危曲，攀枯闻孀啼。霜芬稍消歇，凝景微茫齐。 \n痴坐直视听，戆行失踪蹊。岸童劚棘劳，语言多悲凄。 \n晓饮一杯酒，踏雪过清溪。波澜冻为刀，剸割凫与鹥. \n宿羽皆翦弃，血声沉沙泥。独立欲何语，默念心酸嘶。 \n冻血莫作春，作春生不齐。冻血莫作花，作花发孀啼。 \n幽幽棘针村，冻死难耕犁。 \n篙工磓玉星，一路随迸萤。朔冻哀彻底，獠馋咏潜鯹. \n冰齿相磨啮，风音酸铎铃。清悲不可逃，洗出纤悉听。 \n碧潋卷已尽，彩缕飞飘零。下蹑滑不定，上栖折难停。 \n哮嘐呷喢冤，仰诉何时宁。 \n一曲一直水，白龙何鳞鳞。冻飙杂碎号，齑音坑谷辛。 \n柧椾吃无力，飞走更相仁。猛弓一折弦，馀喘争来宾。 \n大严此之立，小杀不复陈。皎皎何皎皎，氤氲复氤氲。 \n瑞晴刷日月，高碧开星辰。独立两脚雪，孤吟千虑新。 \n天欃徒昭昭，箕舌虚龂龂。尧圣不听汝，孔微亦有臣。 \n谏书竟成章，古义终难陈。 \n因冻死得食，杀风仍不休。以兵为仁义，仁义生刀头。 \n刀头仁义腥，君子不可求。波澜抽剑冰，相劈如仇雠。 \n尖雪入鱼心，鱼心明愀愀。怳如罔两说，似诉割切由。 \n谁使异方气，入此中土流。翦尽一月春，闭为百谷幽。 \n仰怀新霁光，下照疑忧愁。 \n溪老哭甚寒，涕泗冰珊珊。飞死走死形，雪裂纷心肝。 \n剑刃冻不割，弓弦强难弹。常闻君子武，不食天杀残。 \n劚玉掩骼胔，吊琼哀阑干。 \n溪风摆馀冻，溪景衔明春。玉消花滴滴，虬解光鳞鳞。 \n悬步下清曲，消期濯芳津。千里冰裂处，一勺暖亦仁。 \n凝精互相洗，漪涟竞将新。忽如剑疮尽，初起百战身。",
  "dynasty": "唐代",
  "id": 19498,
  "name": "寒溪",
  "poet": {
    "desc": "孟郊，(751～814)，唐代诗人。字东野。汉族，湖州武康（今浙江德清）人，祖籍平昌（今山东临邑东北），先世居洛阳（今属河南）。唐代著名诗人。现存诗歌500多首，以短篇的五言古诗最多，代表作有《游子吟》。有“诗囚”之称，又与贾岛齐名，人称“郊寒岛瘦”。元和九年，在阌乡(今河南灵宝)因病去世。张籍私谥为贞曜先生。",
    "id": 232,
    "image": "https://raw.githubusercontent.com/hujiaweibujidao/poetry/master/image/image_232.jpg",
    "name": "孟郊",
    "star": 0
  },
  "star": 2,
  "tags": []
}