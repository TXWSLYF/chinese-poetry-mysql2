{
  "content": "云中小儿吹金管，向晚因风一川满。塞北云高心已悲， \n城南木落肠堪断。忆昔魏家都此方，凉风观前朝百王。 \n千门晓映山川色，双阙遥连日月光。举杯称寿永相保， \n日夕歌钟彻清昊。将军汗马百战场，天子射兽五原草。 \n寂寞金舆去不归，陵上黄尘满路飞。河边不语伤流水， \n川上含情叹落晖。此时独立无所见，日暮寒风吹客衣。",
  "dynasty": "唐代",
  "id": 9769,
  "name": "云中行",
  "poet": {
    "desc": "薛奇童，唐朝诗人，时任大理司直。现存诗七首。据传，薛奇童相貌平凡。脸呈圆形，眉毛较浓，眼睛较小。",
    "id": 2469,
    "name": "薛奇童",
    "star": 0
  },
  "star": 2,
  "tags": []
}