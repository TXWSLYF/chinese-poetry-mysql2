{
  "content": "我闻西汉日，四老南山幽。长歌紫芝秀，高卧白云浮。 \n朝野光尘绝，榛芜年貌秋。一朝驱驷马，连辔入龙楼。 \n昔遁高皇去，今从太子游。行藏惟圣节，福祸在人谋。 \n卒能匡惠帝，岂不赖留侯。事随年代远，名与图籍留。 \n平生钦淳德，慷慨景前修。蚌蛤伺阴兔，蛟龙望斗牛。 \n无嗟异飞伏，同气幸相求。",
  "dynasty": "唐代",
  "id": 4259,
  "name": "赠崔公",
  "poet": {
    "desc": "张说(667年～730年) 唐代文学家，诗人，政治家。字道济，一字说之。原籍范阳（今河北涿县），世居河东（今山西永济），徙家洛阳。",
    "id": 149,
    "image": "https://raw.githubusercontent.com/hujiaweibujidao/poetry/master/image/image_149.jpg",
    "name": "张说",
    "star": 0
  },
  "star": 1,
  "tags": []
}