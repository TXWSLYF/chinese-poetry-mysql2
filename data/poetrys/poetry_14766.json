{
  "content": "我家有翦刀，人云鬼国铁。裁罗裁绮无钝时， \n用来三年一股折。南中匠人淳用钢，再令盘屈随手伤。 \n改锻割飞二刀子，色迎霁雪锋含霜。两条神物秋冰薄， \n刃淬初蟾鞘金错。越戟吴钩不足夸，斩犀切玉应怀怍。 \n日试曾磨汉水边，掌中恄栗声冷然。神惊魄悸却收得， \n刃头已吐微微烟。刀乎刀乎何烨烨，魑魅须藏怪须慑。 \n若非良工变尔形，只向裁缝委箱箧。",
  "dynasty": "唐代",
  "id": 14766,
  "name": "割飞二刀子歌",
  "poet": {
    "desc": "卢纶（约737-约799），字允言，唐代诗人，大历十才子之一，汉族，河中蒲（今山西省永济县）人。天宝末举进士，遇乱不第；代宗朝又应举， 屡试不第。大历六年，宰相元载举荐，授阌乡尉；后由王缙荐为集贤学士，秘书省校书郎，升监察御史。出为陕府户曹、河南密县令。后元载、王缙获罪，遭到牵连。德宗朝复为昭应令，又任河中浑瑊元帅府判官，官至检校户部郎中。有《卢户部诗集》。",
    "id": 583,
    "image": "https://raw.githubusercontent.com/hujiaweibujidao/poetry/master/image/image_583.jpg",
    "name": "卢纶",
    "star": 0
  },
  "star": 3,
  "tags": []
}