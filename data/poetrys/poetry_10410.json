{
  "content": "客从南县来，浩荡无与适。旅食白日长，况当朱炎赫。 \n高斋坐林杪，信宿游衍阒。清晨陪跻攀，傲睨俯峭壁。 \n崇冈相枕带，旷野怀咫尺。始知贤主人，赠此遣愁寂。 \n危阶根青冥，曾冰生淅沥。上有无心云，下有欲落石。 \n泉声闻复急，动静随所击。鸟呼藏其身，有似惧弹射。 \n吏隐道性情，兹焉其窟宅。白水见舅氏，诸翁乃仙伯。 \n杖藜长松阴，作尉穷谷僻。为我炊雕胡，逍遥展良觌。 \n坐久风颇愁，晚来山更碧。相对十丈蛟，欻翻盘涡坼。 \n何得空里雷，殷殷寻地脉。烟氛蔼崷崒，魍魉森惨戚。 \n昆仑崆峒颠，回首如不隔。前轩颓反照，巉绝华岳赤。 \n兵气涨林峦，川光杂锋镝。知是相公军，铁马云雾积。 \n玉觞淡无味，胡羯岂强敌。长歌激屋梁，泪下流衽席。 \n人生半哀乐，天地有顺逆。慨彼万国夫，休明备征狄。 \n猛将纷填委，庙谋蓄长策。东郊何时开，带甲且来释。 \n欲告清宴罢，难拒幽明迫。三叹酒食旁，何由似平昔。",
  "dynasty": "唐代",
  "id": 10410,
  "name": "白水县崔少府十九翁高斋三十韵",
  "poet": {
    "desc": "杜甫（712－770），字子美，自号少陵野老，世称“杜工部”、“杜少陵”等，汉族，河南府巩县（今河南省巩义市）人，唐代伟大的现实主义诗人，杜甫被世人尊为“诗圣”，其诗被称为“诗史”。杜甫与李白合称“李杜”，为了跟另外两位诗人李商隐与杜牧即“小李杜”区别开来，杜甫与李白又合称“大李杜”。他忧国忧民，人格高尚，他的约1400余首诗被保留了下来，诗艺精湛，在中国古典诗歌中备受推崇，影响深远。759-766年间曾居成都，后世有杜甫草堂纪念。",
    "id": 474,
    "image": "https://raw.githubusercontent.com/hujiaweibujidao/poetry/master/image/image_474.jpg",
    "name": "杜甫",
    "star": 0
  },
  "star": 1,
  "tags": []
}