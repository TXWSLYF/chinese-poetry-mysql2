{
  "content": "吾观竞舟子，因测大竞源。天地昔将竞，蓬勃昼夜昏。 \n龙蛇相嗔薄，海岱俱崩奔。群动皆搅挠，化作流浑浑。 \n数极斗心息，太和蒸混元。一气忽为二，矗然画乾坤。 \n日月复照耀，春秋递寒温。八荒坦以旷，万物罗以繁。 \n圣人中间立，理世了不烦。延绵复几岁，逮及羲与轩。 \n炎皇炽如炭，蚩尤扇其燔。有熊竞心起，驱兽出林樊。 \n一战波委焰，再战火燎原。战讫天下定，号之为轩辕。 \n自是岂无竞，琐细不复言。其次有龙竞，竞渡龙之门。 \n龙门浚如泻，淙射不可援。赤鳞化时至，唐突鳍鬣掀。 \n乘风瞥然去，万里黄河翻。接瞬电烻出，微吟霹雳喧。 \n傍瞻旷宇宙，俯瞰卑昆仑。庶类咸在下，九霄行易扪。 \n倏辞蛙黾穴，遽排天帝阍。回悲曝鳃者，未免鲸鲵吞。 \n帝命泽诸夏，不弃虫与昆。随时布膏露，称物施厚恩。 \n草木沾我润，豚鱼望我蕃。向来同竞辈，岂料由我存。 \n壮哉龙竞渡，一竞身独尊。舍此皆蚁斗，竞舟何足论。",
  "dynasty": "唐代",
  "id": 20556,
  "name": "竞渡",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 1,
  "tags": []
}