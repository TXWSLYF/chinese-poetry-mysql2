{
  "content": "归来三见梅花，年年借此花为寿。八窗轩槛，月边竹畔，数枝开又。姑射肌肤，广平风度，对人依旧。把离骚读遍，椒兰荃蕙，奚敢及、众芳首。 \n幸与岁寒为友。任天公、雪霜愁。香名一点，西湖东＿，逊逋会有。金鼎家毡，玉堂椽笔，傥来斯受。且巡檐、管领先春，林外事、付卮酒。",
  "dynasty": "宋代",
  "id": 61754,
  "name": "水龙吟（戊申寿八窗叔）",
  "poet": {
    "desc": "李曾伯(1198～1265至1275间) 南宋词人。字长孺，号可斋。原籍覃怀（今河南沁阳附近）。南渡后寓居嘉兴（今属浙江）。",
    "id": 584,
    "image": "https://raw.githubusercontent.com/hujiaweibujidao/poetry/master/image/image_584.jpg",
    "name": "李曾伯",
    "star": 0
  },
  "star": 1,
  "tags": []
}