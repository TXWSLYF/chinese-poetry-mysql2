{
  "content": "汉水碧于天，南荆廓然秀。庐罗遵古俗，鄢郢迷昔囿。 \n幽奇无得状，巉绝不能究。兴替忽矣新，山川悄然旧。 \n斑斑生造士，一一应玄宿。巴庸乃嶮岨，屈景实豪右。 \n是非既自分，泾渭不相就。粤自灵均来，清才若天漱。 \n伟哉泂上隐，卓尔隆中耨。始将麋鹿狎，遂与麒麟斗。 \n万乘不可谒，千钟固非茂。爰从景升死，境上多兵候。 \n檀溪试戈船，岘岭屯贝胄。寂寞数百年，质唯包砾琇. \n上玄赏唐德，生贤命之授。是为汉阳王，帝曰俞尔奏。 \n巨德耸神鬼，宏才轹前后。势端唯金茎，质古乃玉豆。 \n行叶荫大椿，词源吐洪溜。六成清庙音，一柱明堂构。 \n在昔房陵迁，圆穹正中漏。繄王揭然出，上下拓宇宙。 \n俯视三事者，騃騃若童幼。低摧护中兴，若凤视其鷇. \n遇险必伸足，逢诛将引脰。既正北极尊，遂治众星谬。 \n重闻章陵幸，再见岐阳狩。日似新刮膜，天如重熨绉。 \n易政疾似欬，求贤甚于购。化之未期年，民安而国富。 \n翼卫两舜趋，钩陈十尧骤。忽然遗相印，如羿卸其彀。 \n奸幸却乘衅，播迁遂终寿。遗庙屹峰崿，功名纷组绣。 \n开元文物盛，孟子生荆岫。斯文纵奇巧，秦玺新雕镂。 \n甘穷卧牛衣，受辱对狗窦。思变如易爻，才通似玄首。 \n秘于龙宫室，怪于天篆籀。知者竞欲戴，嫉者或将诟。 \n任达且百觚，遂为当时陋。既作才鬼终，恐为仙籍售。 \n予生二贤末，得作升木狖。兼济与独善，俱敢怀其臭。 \n江汉称炳灵，克明嗣清昼。继彼欲为三，如醨如醇酎。 \n既见陆夫子，驽心却伏厩。结彼世外交，遇之于邂逅。 \n两鹤思竞闲，双松格争瘦。唯恐别仙才，涟涟涕襟袖。",
  "dynasty": "唐代",
  "id": 33244,
  "name": "鲁望读襄阳耆旧传见赠五百言过褒庸材靡有称是…次韵",
  "poet": {
    "desc": "皮日休，字袭美，一字逸少，生于公元834至839年间，卒于公元902年以后。曾居住在鹿门山，自号鹿门子，又号间气布衣、醉吟先生。晚唐文学家、散文家，与陆龟蒙齐名，世称\"皮陆\"。今湖北天门人（《北梦琐言》），汉族。咸通八年（867）进士及第，在唐时历任苏州军事判官（《吴越备史》）、著作佐郎、太常博士、毗陵副使。后参加黄巢起义，或言“陷巢贼中”（《唐才子传》），任翰林学士，起义失败后不知所踪。诗文兼有奇朴二态，且多为同情民间疾苦之作。《新唐书·艺文志》录有《皮日休集》、《皮子》、《皮氏鹿门家钞》多部。",
    "id": 604,
    "image": "https://raw.githubusercontent.com/hujiaweibujidao/poetry/master/image/image_604.jpg",
    "name": "皮日休",
    "star": 0
  },
  "star": 1,
  "tags": []
}