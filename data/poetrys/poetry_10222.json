{
  "content": "梁王昔全盛，宾客复多才。悠悠一千年，陈迹唯高台。 \n寂寞向秋草，悲风千里来。 \n朝临孟诸上，忽见芒砀间。赤帝终已矣，白云长不还。 \n时清更何有，禾黍遍空山。 \n景公德何广，临变莫能欺。三请皆不忍，妖星终自移。 \n君心本如此，天道岂无知。 \n梁苑白日暮，梁山秋草时。君王不可见，修竹令人悲。 \n九月桑叶尽，寒风鸣树枝。 \n登高临旧国，怀古对穷秋。落日鸿雁度，寒城砧杵愁。 \n昔贤不复有，行矣莫淹留。 \n出门望终古，独立悲且歌。忆昔鲁仲尼，凄凄此经过。 \n众人不可向，伐树将如何。 \n逍遥漆园吏，冥没不知年。世事浮云外，闲居大道边。 \n古来同一马，今我亦忘筌。 \n五霸递征伐，宋人无战功。解围幸奇说，易子伤吾衷。 \n唯见卢门外，萧条多转蓬。 \n常爱宓子贱，鸣琴能自亲。邑中静无事，岂不由其身。 \n何意千年后，寂寞无此人。 \n阏伯去已久，高丘临道傍。人皆有兄弟，尔独为参商。 \n终古犹如此。而今安可量。",
  "dynasty": "唐代",
  "id": 10222,
  "name": "宋中十首",
  "poet": {
    "desc": "高适是我国唐代著名的边塞诗人，世称“高常侍”。 作品收录于《高常侍集》。高适与岑参并称“高岑”，其诗作笔力雄健，气势奔放，洋溢着盛唐时期所特有的奋发进取、蓬勃向上的时代精神。",
    "id": 227,
    "image": "https://raw.githubusercontent.com/hujiaweibujidao/poetry/master/image/image_227.jpg",
    "name": "高适",
    "star": 0
  },
  "star": 3,
  "tags": []
}