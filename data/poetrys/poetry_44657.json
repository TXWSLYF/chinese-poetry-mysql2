{
  "content": "贾岛存正始，王维留格言。千篇千古在，一咏一惊魂。 \n离别无他寄，相思共此门。阳春堪永恨，郢路转尘昏。 \n北极新英主，高科旧少年。风流传贵达，谈笑取荣迁。 \n洛水秋空底，嵩峰晓翠巅。寻常谁并马，桥上戏成篇。",
  "dynasty": "唐代",
  "id": 44657,
  "name": "寄洛下王彝训先辈二首",
  "poet": {
    "desc": "齐己（863年—937年）出家前俗名胡德生，晚年自号衡岳沙门，湖南长沙宁乡县祖塔乡人，唐朝晚期著名诗僧。",
    "id": 2,
    "image": "https://raw.githubusercontent.com/hujiaweibujidao/poetry/master/image/image_2.jpg",
    "name": "齐己",
    "star": 0
  },
  "star": 1,
  "tags": []
}