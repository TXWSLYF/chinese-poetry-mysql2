{
  "content": "古，今。感事，伤心。惊得丧，叹浮沈。风驱寒暑， \n川注光阴。始衒朱颜丽，俄悲白发侵。嗟四豪之不返， \n痛七贵以难寻。夸父兴怀于落照，田文起怨于鸣琴。 \n雁足凄凉兮传恨绪，凤台寂寞兮有遗音。 \n朔漠幽囚兮天长地久，潇湘隔别兮水阔烟深。 \n谁能绝圣韬贤餐芝饵术，谁能含光遁世炼石烧金。 \n君不见屈大夫纫兰而发谏，君不见贾太傅忌鵩而愁吟。 \n君不见四皓避秦峨峨恋商岭，君不见二疏辞汉飘飘归故林。 \n胡为乎冒进贪名践危途与倾辙， \n胡为乎怙权恃宠顾华饰与雕簪。 \n吾所以思抗迹忘机用虚无为师范， \n吾所以思去奢灭欲保道德为规箴。 \n不能劳神效苏子张生兮于时而纵辩， \n不能劳神效杨朱墨翟兮挥涕以沾襟。",
  "dynasty": "唐代",
  "id": 45657,
  "name": "怀古今",
  "poet": {
    "desc": "杜光庭（850—933），字圣宾，号东瀛子，缙云人。唐懿宗时，考进士未中，后到天台山入道。晚年辞官隐居四川青城山。一生著作颇多，有《道德真经广圣义》、《道门科范大全集》、《广成集》、《洞天福地岳渎名山记》、《青城山记》、《武夷山记》、《西湖古迹事实》等。古代著名传奇小说《虬髯客传》相传系他所作。杜光庭注重对道教教义、斋醮科范、修道方术等多方面的研究和整理，对后世道教影响很大。一些著作亡佚于元初,无法见其原貌。研究杜光庭的专著有《唐代老学研究——以成玄英、李荣、唐玄宗、杜光庭《道德经》注疏为个案》等。",
    "id": 2826,
    "image": "https://raw.githubusercontent.com/hujiaweibujidao/poetry/master/image/image_2826.jpg",
    "name": "杜光庭",
    "star": 0
  },
  "star": 2,
  "tags": []
}