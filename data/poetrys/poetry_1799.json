{
  "content": "君不见夸父逐日窥虞渊，跳踉北海超昆仑。 \n披霄决汉出沆漭，瞥裂左右遗星辰。须臾力尽道渴死， \n狐鼠蜂蚁争噬吞。北方竫人长九寸，开口抵掌更笑喧。 \n啾啾饮食滴与粒，生死亦足终天年。睢盱大志少成遂， \n坐使儿女相悲怜。 \n虞衡斤斧罗千山，工命采斫杙与椽。深林土翦十取一， \n百牛连鞅摧双辕。万围千寻妨道路，东西蹶倒山火焚。 \n遗馀毫末不见保，躝跞涧壑何当存。群材未成质已夭， \n突兀gE豁空岩峦。柏梁天灾武库火，匠石狼顾相愁冤。 \n君不见南山栋梁益稀少，爱材养育谁复论。 \n飞雪断道冰成梁，侯家炽炭雕玉房。蟠龙吐耀虎喙张， \n熊蹲豹掷争低昂。攒峦丛崿射朱光，丹霞翠雾飘奇香。 \n美人四向回明珰，雪山冰谷晞太阳。星躔奔走不得止， \n奄忽双燕栖虹梁。风台露榭生光饰，死灰弃置参与商。 \n盛时一去贵反贱，桃笙葵扇安可常。",
  "dynasty": "唐代",
  "id": 1799,
  "name": "杂曲歌辞。行路难三首",
  "poet": {
    "desc": "柳宗元（773年－819年），字子厚，唐代河东（今山西运城）人，杰出诗人、哲学家、儒学家乃至成就卓著的政治家，唐宋八大家之一。著名作品有《永州八记》等六百多篇文章，经后人辑为三十卷，名为《柳河东集》。因为他是河东人，人称柳河东，又因终于柳州刺史任上，又称柳柳州。柳宗元与韩愈同为中唐古文运动的领导人物，并称“韩柳”。在中国文化史上，其诗、文成就均极为杰出，可谓一时难分轩轾。",
    "id": 646,
    "image": "https://raw.githubusercontent.com/hujiaweibujidao/poetry/master/image/image_646.jpg",
    "name": "柳宗元",
    "star": 0
  },
  "star": 1,
  "tags": []
}