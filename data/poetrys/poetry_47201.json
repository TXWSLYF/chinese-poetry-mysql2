{
  "content": "峭碧参差十二峰，冷烟寒树重重。瑶姬宫殿是仙踪。 \n金炉珠帐，香霭昼偏浓¤ \n一自楚王惊梦断，人间无路相逢。至今云雨带愁容。 \n月斜江上，征棹动晨钟。 \n谢家仙观寄云岑，岩萝拂地成阴。洞房不闭白云深。 \n当时丹灶，一粒化黄金¤ \n石壁霞衣犹半挂，松风长似鸣琴。时闻唳鹤起前林。 \n十洲高会，何处许相寻。 \n渭阙宫城秦树凋，玉楼独上无憀.含情不语自吹箫。 \n调清和恨，天路逐风飘¤ \n何事乘龙人忽降，似知深意相招。三清携手路非遥。 \n世间屏障，彩笔画娇饶。 \n江绕黄陵春庙闲，娇莺独语关关。满庭重叠绿苔斑。 \n阴云无事，四散自归山¤ \n箫鼓声稀香烬冷，月娥敛尽弯环。风流皆道胜人间， \n须知狂客，判死为红颜。 \n素洛春光潋滟平，千重媚脸初生。凌波罗袜势轻轻。 \n烟笼日照，珠翠半分明¤ \n风引宝衣疑欲舞，鸾回凤翥堪惊。也知心许恐无成。 \n陈王辞赋，千载有声名。 \n柳带摇风汉水滨，平芜两岸争匀。鸳鸯对浴浪痕新。 \n弄珠游女，微笑自含春¤ \n轻步暗移蝉鬓动，罗裙风惹轻尘。水精宫殿岂无因。 \n空劳纤手，解佩赠情人。 \n洞庭波浪飐晴天，君山一点凝烟。此中真境属神仙。 \n玉楼珠殿，相映月轮边¤ \n万里平湖秋色冷，星辰垂影参然。橘林霜重更红鲜。 \n罗浮山下，有路暗相连。",
  "dynasty": "唐代",
  "id": 47201,
  "name": "临江仙",
  "poet": {
    "desc": "五代词人。生卒年不详。陇西（今甘肃）人。词人牛峤之侄。早年即有文名，遇丧乱，流寓于蜀，依峤而居。后为前蜀主王建所赏识，任起居郎。前蜀后主王衍时，累官翰林学士、御史中丞。后唐庄宗同光三年(925)，随前蜀主降于后唐，明宗时拜雍州节度副使。",
    "id": 594,
    "name": "牛希济",
    "star": 0
  },
  "star": 1,
  "tags": []
}