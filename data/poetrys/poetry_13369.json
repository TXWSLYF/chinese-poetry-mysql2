{
  "content": "古人虽弃妇，弃妇有归处。今日妾辞君，辞君欲何去。 \n本家零落尽，恸哭来时路。忆昔未嫁君，闻君甚周旋。 \n及与同结发，值君适幽燕。孤魂托飞鸟，两眼如流泉。 \n流泉咽不燥，万里关山道。及至见君归，君归妾已老。 \n物情弃衰歇，新宠方妍好。拭泪出故房，伤心剧秋草。 \n妾以憔悴捐，羞将旧物还。馀生欲有寄，谁肯相留连。 \n空床对虚牖，不觉尘埃厚。寒水芙蓉花，秋风堕杨柳。 \n记得初嫁君，小姑始扶床。今日君弃妾，小姑如妾长。 \n回头语小姑，莫嫁如兄夫。",
  "dynasty": "唐代",
  "id": 13369,
  "name": "弃妇词",
  "poet": {
    "desc": "顾况（生卒年不详），字逋翁，号华阳真逸（一说华阳真隐）。晚年自号悲翁，汉族，唐朝海盐人，（今在浙江海宁境内）人。唐代诗人、画家、鉴赏家。他一生官位不高，曾任著作郎，因作诗嘲讽得罪权贵，贬饶州司户参军。晚年隐居茅山，有《华阳集》行世。",
    "id": 49,
    "image": "https://raw.githubusercontent.com/hujiaweibujidao/poetry/master/image/image_49.jpg",
    "name": "顾况",
    "star": 0
  },
  "star": 1,
  "tags": []
}