{
  "content": "阙塞龙门口，祇园鹫岭头。曾随减劫坏，今遇胜缘修。 \n再莹新金刹，重装旧石楼。病僧皆引起，忙客亦淹留。 \n四望穷沙界，孤标出赡州。地图铺洛邑，天柱倚崧丘。 \n两面苍苍岸，中心瑟瑟流。波翻八滩雪，堰护一潭油。 \n台殿朝弥丽，房廊夜更幽。千花高下塔，一叶往来舟。 \n岫合云初吐，林开雾半收。静闻樵子语，远听棹郎讴。 \n官散殊无事，身闲甚自由。吟来携笔砚，宿去抱衾裯. \n霁月当窗白，凉风满簟秋。烟香封药灶，泉冷洗茶瓯。 \n南祖心应学，西方社可投。先宜知止足，次要悟浮休。 \n觉路随方乐，迷涂到老愁。须除爱名障，莫作恋家囚。 \n便合穷年住，何言竟日游。可怜终老地，此是我菟裘。",
  "dynasty": "唐代",
  "id": 23423,
  "name": "重修香山寺毕，题二十二韵以纪之",
  "poet": {
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。",
    "id": 665,
    "image": "https://raw.githubusercontent.com/hujiaweibujidao/poetry/master/image/image_665.jpg",
    "name": "白居易",
    "star": 0
  },
  "star": 1,
  "tags": []
}