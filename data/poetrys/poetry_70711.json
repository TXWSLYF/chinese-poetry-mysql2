{
  "content": "剪中流，白苹芳草，燕尾江分南浦。\n盈盈待学春花靥，人面年年如故。\n留春住，笑几许浮萍，旧梦迷残絮。\n棠桡无数。\n尽泛月莲舒，留仙裙在，载取春归去。\n佳丽地，仙院迢迢烟雾。\n湿香飞上丹户。\n醮坛珠斗疏灯映，共作一天花雨。\n君莫诉。\n君不见桃根已失江南渡。\n风狂雨妒，便万点落英，几湾流水，不是避秦路。",
  "dynasty": "清代",
  "id": 70711,
  "name": "摸鱼儿·东洲桃浪，潇湘小八景词之三",
  "poet": {
    "desc": "王夫之（1619年10月7日－1692年2月18日），字而农，号姜斋、又号夕堂，湖广衡州府衡阳县（今湖南衡阳）人。他与顾炎武、黄宗羲并称明清之际三大思想家。其著有《周易外传》、《黄书》、《尚书引义》、《永历实录》、《春秋世论》、《噩梦》、《读通鉴论》、《宋论》等书。王夫之自幼跟随自己的父兄读书，青年时期王夫之积极参加反清起义，晚年王夫之隐居于石船山，著书立传，自署船山病叟、南岳遗民，学者遂称之为船山先生。",
    "id": 504,
    "image": "https://raw.githubusercontent.com/hujiaweibujidao/poetry/master/image/image_504.jpg",
    "name": "王夫之",
    "star": 0
  },
  "star": 4,
  "tags": []
}