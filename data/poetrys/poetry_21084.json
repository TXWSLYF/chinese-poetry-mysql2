{
  "content": "有酒有酒鸡初鸣，夜长睡足神虑清。悄然危坐心不平， \n浩思一气初彭亨。澒洞浩汗真无名，胡不终浑成。 \n胡为沉浊以升清，矗然分画高下程。天蒸地郁群动萌， \n毛鳞裸介如鬇鬡.呜呼万物纷已生，我可奈何兮杯一倾。 \n有酒有酒东方明，一杯既进吞元精。尚思天地之始名， \n一元既二分浊清。地居方直天体明，胡不八荒圢圢如砥平。 \n胡山高屹崒海泓澄，胡不日车杲杲昼夜行， \n胡为月轮灭缺星fU盯，呜呼不得真宰情， \n我可奈何兮杯再倾。 \n有酒有酒兮湛渌波，饮将愉兮气弥和。念万古之纷罗， \n我独慨然而浩歌。歌曰：天耶，地耶，肇万物耶， \n储胥大庭之君耶。恍耶，忽耶，有耶，传而信耻， \n久而谬耶。文字生而羲农作耶，仁义别而圣贤出耶。 \n炎始暴耶，蚩尤炽耶，轩辕战耶，不得已耶。仁耶， \n圣耶，悯人之毒耶。天荡荡耶，尧穆穆耶。岂其让耶， \n归有德耶。舜其贪耶，德能嗣耶。岂其让耶，授有功耶。 \n禹功大耶，人戴之耶。益不逮耶，启能德耶。家天下耶， \n荣后嗣耶。于后嗣之荣则可耶，于天下之荣其可耶。 \n呜呼远尧舜之日耶，何弃舜之速耶。辛癸虐耶，汤武革耶。 \n顺天意耶，公天下耶。踵夏荣嗣，私其公耶。并建万国， \n均其私耶。专征递伐，斗海内耶。秦扫其类，威定之耶。 \n二代而陨，守不仁耶。汉魏而降，乘其机耶。短长理乱， \n系其术耶。尧耶，舜耶，终不可逮耶。将德之者不位， \n位者不逮其德耶。时耶，时耶，时其可耶。 \n我可奈何兮一杯又进歌且歌。 \n有酒有酒兮黯兮溟，仰天大呼兮，天漫漫兮高兮青。 \n高兮漫兮吾孰知天否与灵。取人之仰者， \n无乃在乎昭昭乎曰与夫日星。何三光之并照兮， \n奄云雨之冥冥。幽妖倏忽兮水怪族形， \n鼋鼍岸走兮海若斗鲸。河溃溃兮愈浊，济翻翻兮不宁。 \n蛇喷云而出穴，虎啸风兮屡鸣。污高巢而凤去兮， \n溺厚地而芝兰以之不生。葵心倾兮何向，松影直而孰明。 \n人惧愁兮戴荣，天寂默兮无声。呜呼，天在云之上兮， \n人在云之下兮，又安能决云而上征。呜呼， \n既上征之不可兮，我奈何兮杯复倾。 \n有酒有酒香满尊，君宁不饮开君颜。岂不知君饮此心恨， \n君今独醒谁与言。君宁不见飓风翻海火燎原， \n巨鳌唐突高焰延。精卫衔芦塞海溢，枯鱼喷沫救池燔。 \n筋疲力竭波更大，鳍燋甲裂身已干。有翼劝尔升九天， \n有鳞劝尔登龙门。九天下视日月转，龙门上激雷雨奔。 \n螗蜋虽怒谁尔惧，鹖旦虽啼谁尔怜。抟空意远风来壮， \n我可奈何兮一杯又进消我烦。 \n有酒有酒歌且哀，江春例早多早梅。樱桃桃李相续开， \n间以木兰之秀香裴回。东风吹尽南风来，莺声渐涩花摧颓。 \n四月清和艳残卉，芍药翻红蒲映水。夏龙痡毒雷雨多， \n蒲叶离披艳红死。红艳犹存榴树花，紫苞欲绽高笋牙。 \n笋牙成竹冒霜雪，榴花落地还销歇。万古盈亏相逐行， \n君看夜夜当窗月。荣落亏盈可奈何，生成未遍霜霰过。 \n霜霰过兮复奈何，灵芝夐绝荆棘多。荆棘多兮可奈何， \n可奈何兮终奈何。秦皇尧舜俱腐骨， \n我可奈何兮又进一杯歌复歌。 \n有酒有酒方烂漫，饮酣拔剑心眼乱。声若雷砰目流电， \n醉舞翻环身眩转。乾纲倒轧坤维旋，白日横空星宿见， \n一夫心醉万物变。何况蚩尤之蹴蹋，安得不以熊罴战。 \n呜呼，风后力牧得亲见，我可奈何兮又进一杯除健羡。 \n有酒有酒兮告临江，风漫漫兮波长。渺渺兮注海， \n海苍苍兮路茫茫。彼万流之混入兮， \n又安能分若畎浍淮河与夫岷吴之巨江。味作咸而若一， \n虽甘淡兮谁谓尔为良。济涓涓而缕贯， \n将奈何兮万里之浑黄。鲸归穴兮渤溢，鳌载山兮低昂。 \n阴火然兮众族沸渭，飓风作兮昼夜猖狂。顾千珍与万怪兮， \n皆委润而深藏。信天地之潴蓄兮， \n我可奈何兮一杯又进兮包大荒。 \n有酒有酒兮日将落，馀光委照在林薄。阳乌撩乱兮屋上栖， \n阴怪跳趫兮水中跃。月争光兮星又繁，烧横空兮焰仍烁。 \n我可奈何兮时既昏，一杯又进兮聊处廓。 \n有酒有酒兮再祝，祝予心兮何欲。欲天泰而地宁， \n欲人康而岁熟。欲凤翥而鹓随兮，欲龙亨而骥逐。 \n欲日盛而星微兮，欲滋兰而歼毒。欲人欲而天从， \n苟天未从兮，我可奈何兮一杯又进聊自足。",
  "dynasty": "唐代",
  "id": 21084,
  "name": "有酒十章",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 1,
  "tags": []
}