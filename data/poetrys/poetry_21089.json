{
  "content": "山枇杷，花似牡丹殷泼血。往年乘传过青山， \n正值山花好时节。压枝凝艳已全开，映叶香苞才半裂。 \n紧搏红袖欲支颐，慢解绛囊初破结。金线丛飘繁蕊乱， \n珊瑚朵重纤茎折。因风旋落裙片飞，带日斜看目精热。 \n亚水依岩半倾侧，笼云隐雾多愁绝。绿珠语尽身欲投， \n汉武眼穿神渐灭。秾姿秀色人皆爱，怨媚羞容我偏别。 \n说向闲人人不听，曾向乐天时一说。昨来谷口先相问， \n及到山前已消歇。左降通州十日迟，又与幽花一年别。 \n山枇杷，尔托深山何太拙。天高万里看不精， \n帝在九重声不彻。园中杏树良人醉，陌上柳枝年少折。 \n因尔幽芳喻昔贤，磻谿冷坐权门咽。",
  "dynasty": "唐代",
  "id": 21089,
  "name": "山枇杷",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 1,
  "tags": []
}