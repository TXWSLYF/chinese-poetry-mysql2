{
  "content": "曲江有病客，寻常多掩关。又闻马死来，不出身更闲。 \n闻有送书者，自起出门看。素缄署丹字，中有琼瑶篇。 \n口吟耳自听，当暑忽翛然。似漱寒玉冰，如闻商风弦。 \n首章叹时节，末句思笑言。懒慢不相访，隔街如隔山。 \n尝闻陶潜语，心远地自偏。君住安邑里，左右车徒喧。 \n竹药闭深院，琴尊开小轩。谁知市南地，转作壶中天。 \n君本上清人，名在石堂间。不知有何过，谪作人间仙。 \n常恐岁月满，飘然归紫烟。莫忘蜉蝣内，进士有同年。",
  "dynasty": "唐代",
  "id": 21379,
  "name": "酬吴七见寄",
  "poet": {
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。",
    "id": 665,
    "image": "https://raw.githubusercontent.com/hujiaweibujidao/poetry/master/image/image_665.jpg",
    "name": "白居易",
    "star": 0
  },
  "star": 2,
  "tags": []
}