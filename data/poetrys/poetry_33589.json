{
  "content": "左右皆跳岑，孤峰挺然起。因思缥缈称，乃在虚无里。 \n清晨跻磴道，便是孱颜始。据石即更歌，遇泉还徙倚。 \n花奇忽如荐，树曲浑成几。乐静烟霭知，忘机猿狖喜。 \n频攀峻过斗，末造平如砥。举首阂青冥，回眸聊下视。 \n高帆大于鸟，广墠才类蚁。就此微茫中，争先未尝已。 \n葛洪话刚气，去地四千里。苟能乘之游，止若道路耳。 \n吾将自峰顶，便可朝帝扆。尽欲活群生，不唯私一己。 \n超骑明月蜍，复弄华星蕊。却下蓬莱巅，重窥清浅水。 \n身为大块客，自号天随子。他日向华阳，敲云问名氏。",
  "dynasty": "唐代",
  "id": 33589,
  "name": "奉和袭美太湖诗二十首。缥缈峰",
  "poet": {
    "desc": "陆龟蒙（？～公元881年），唐代农学家、文学家，字鲁望，别号天随子、江湖散人、甫里先生，江苏吴县人。曾任湖州、苏州刺史幕僚，后隐居松江甫里，编著有《甫里先生文集》等。 他的小品文主要收在《笠泽丛书》中，现实针对性强，议论也颇精切，如《野庙碑》、《记稻鼠》等。陆龟蒙与皮日休交友，世称“皮陆”，诗以写景咏物为多。",
    "id": 335,
    "image": "https://raw.githubusercontent.com/hujiaweibujidao/poetry/master/image/image_335.jpg",
    "name": "陆龟蒙",
    "star": 0
  },
  "star": 1,
  "tags": []
}