{
  "content": "拂雾理孤策，薄霄眺层岑。迥升烟雾外，豁见天地心。 \n物象不可及，迟回空咏吟。 \n巨石何崔嵬，横桥架山顶。傍通日月过，仰望虹霓迥。 \n圣者开津梁，谁能度兹岭。 \n二仙自围棋，偶与樵夫会。仙家异人代，俄顷千年外。 \n笙鹤何时还，仪形尚相对。 \n石室过云外，二僧俨禅寂。不语对空山，无心向来客。 \n作礼未及终，忘循旧形迹。",
  "dynasty": "唐代",
  "id": 16541,
  "name": "游烂柯山四首",
  "poet": {
    "desc": "李幼卿，生卒年不明，字长夫，唐太子庶子。唐大历六年（771年）任滁州刺史，与法琛法师在琅琊山上兴建了宝应寺，曾作五言诗刻石传世。",
    "id": 2533,
    "name": "李幼卿",
    "star": 0
  },
  "star": 1,
  "tags": []
}