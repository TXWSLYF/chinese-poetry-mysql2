{
  "content": "堂堂削玉青蝇喧，寒鸦啄鼠愁飞鸾。梳玄洗白逡巡间， \n兰言花笑俄衰残。盘金束紫身属官，强仁小德终无端。 \n不如服取长流丹，潜神却入黄庭闲。志定功成飞九关， \n逍遥长揖辞人寰。空中龙驾时回旋，左云右鹤翔翩联。 \n双童树节当风翻，常娥倚桂开朱颜。河边牛子星郎牵， \n三清宫殿浮晴烟。玉皇据案方凝然，仙官立仗森幢幡。 \n引余再拜归仙班，清声妙色视听安。餐和饮顺中肠宽， \n虚无之乐不可言。",
  "dynasty": "唐代",
  "id": 34854,
  "name": "升天行",
  "poet": {
    "desc": "李咸用，唐，生卒年不详。族望陇西（今甘肃临洮）。习儒业，久不第，曾应辟为推官。因唐末乱离，仕途不达，遂寓居庐山等地。生平事迹散见宋杨万里《唐李推官披沙集序》、《直斋书录解题》卷一九、《唐才子传》卷一〇《殷文圭》附。咸用工诗，尤擅乐府、律诗。所作多忧乱失意之词。为善写“征人凄苦之情”，有“国风之遗音，江左之异曲”（《唐李推官披沙集序》）。辛文房则诋为“气格卑下”(《唐才子传》)。与修睦、来鹏等有交谊，时有唱酬。作诗颇多，《直斋书录解题》卷一九著录《披沙集》6卷。《全唐诗》存诗3卷。",
    "id": 1581,
    "image": "https://raw.githubusercontent.com/hujiaweibujidao/poetry/master/image/image_1581.jpg",
    "name": "李咸用",
    "star": 0
  },
  "star": 1,
  "tags": []
}