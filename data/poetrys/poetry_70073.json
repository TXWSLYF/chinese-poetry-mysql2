{
  "content": "太乙宫探梅\n冰花艳，水月魂，斗诗坛醉翁笔阵。自南枝漏泄了湖上春，问东风几番花信？\n江楼晚眺\n枫枯叶，柳瘦丝，夕阳闲画阑十二。望晴空莹然如片纸，一行雁一行愁字。\n秋晴\n秋声定，微雨歇，透疏棂纸窗风裂。孤灯儿似知愁恨切，照离人半明半灭。\n暮春\n寻芳宴，拾翠游，杏花寒禁烟时候。叫春山杜鹃何太愁，直啼得绿肥红瘦。",
  "dynasty": "元代",
  "id": 70073,
  "name": "【双调】落梅风_太乙宫探梅",
  "poet": {
    "desc": "赵善庆（？-1345年后），元代文学家。一作赵孟庆，字文贤，一作文宝，饶州乐平（今江西乐平县）人。《录鬼簿》说他「善卜术，任阴阳学正」。著杂剧《教女兵》、《村学堂》八种，均佚。散曲存小令二十九首。《太和正音谱》称其曲「如蓝田美玉」。",
    "id": 2461,
    "image": "https://raw.githubusercontent.com/hujiaweibujidao/poetry/master/image/image_2461.jpg",
    "name": "赵善庆",
    "star": 0
  },
  "star": 1,
  "tags": []
}