{
  "content": "渺渺三湘万里程，泪篁幽石助芳贞。 \n孤云目断苍梧野，不得攀龙到玉京。 \n碧杜红蘅缥缈香，冰丝弹月弄清凉。 \n峰峦一一俱相似，九处堪疑九断肠。 \n玉辇金根去不回，湘川秋晚楚弦哀。 \n自从泣尽江蓠血，夜夜愁风怨雨来。 \n少将风月怨平湖，见尽扶桑水到枯。 \n相约杏花坛上去，画阑红子斗摴蒱.",
  "dynasty": "唐代",
  "id": 45965,
  "name": "又湘妃诗四首（一作女仙题湘妃庙诗）",
  "poet": {
    "id": 0,
    "name": "佚名",
    "star": 0
  },
  "star": 1,
  "tags": []
}