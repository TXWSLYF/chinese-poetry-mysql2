{
  "content": "传闻阊阖里，寓直有神仙。史为三坟博，郎因五字迁。 \n晨临翔凤沼，春注跃龙泉。去似登天上，来如看镜前。 \n影摇宸翰发，波净列星悬。既济仍怀友，流谦欲进贤。 \n弹冠声实贵，覆被渥恩偏。温室言虽阻，文场契独全。 \n玉珂光赫奕，朱绂气蝉联。兴逸潘仁赋，名高谢脁篇。 \n青云仰不逮，白雪和难牵。苒苒胡为此，甘心老岁年。",
  "dynasty": "唐代",
  "id": 13092,
  "name": "奉和苑舍人宿直晓玩新池寄南省友",
  "poet": {
    "desc": "沈东美，生卒年待考，唐代沈佺期之子",
    "id": 1830,
    "name": "沈东美",
    "star": 0
  },
  "star": 1,
  "tags": []
}