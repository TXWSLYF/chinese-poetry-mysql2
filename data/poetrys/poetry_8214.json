{
  "content": "虹霓掩天光，哲后起康济。应运生夔龙，开元扫氛翳。 \n太微廓金镜，端拱清遐裔。轻尘集嵩岳，虚点盛明意。 \n谬挥紫泥诏，献纳青云际。谗惑英主心，恩疏佞臣计。 \n彷徨庭阙下，叹息光阴逝。未作仲宣诗，先流贾生涕。 \n挂帆秋江上，不为云罗制。山海向东倾，百川无尽势。 \n我于鸱夷子，相去千馀岁。运阔英达稀，同风遥执袂。 \n登舻望远水，忽见沧浪枻。高士何处来，虚舟渺安系。 \n衣貌本淳古，文章多佳丽。延引故乡人，风义未沦替。 \n顾侯达语默，权子识通蔽。曾是无心云，俱为此留滞。 \n双萍易飘转，独鹤思凌历。明晨去潇湘，共谒苍梧帝。",
  "dynasty": "唐代",
  "id": 8214,
  "name": "答高山人兼呈权、顾二侯",
  "poet": {
    "desc": "李白（701年－762年），字太白，号青莲居士，唐朝浪漫主义诗人，被后人誉为“诗仙”。祖籍陇西成纪(待考)，出生于西域碎叶城，4岁再随父迁至剑南道绵州。李白存世诗文千余篇，有《李太白集》传世。762年病逝，享年61岁。其墓在今安徽当涂，四川江油、湖北安陆有纪念馆。",
    "id": 247,
    "image": "https://raw.githubusercontent.com/hujiaweibujidao/poetry/master/image/image_247.jpg",
    "name": "李白",
    "star": 0
  },
  "star": 1,
  "tags": []
}