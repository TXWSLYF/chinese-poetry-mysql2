{
  "content": "共君结新婚，岁寒心未卜。相与游春园，各随情所逐。 \n君爱菖蒲花，妾感苦寒竹。菖花多艳姿，寒竹有贞叶。 \n此时妾比君，君心不如妾。簪玉步河堤，妖韶援绿荑。 \n凫雁将子游，莺燕从双栖。君念春光好，妾向春光啼。 \n君时不得意，弃妾还金闺。结言本同心，悲欢何未齐。 \n怨咽前致辞，愿得申所悲。人间丈夫易，世路妇难为。 \n始如经天月，终若流星驰。天月相终始，流星无定期。 \n长信佳丽人，失意非蛾眉。庐江小吏妇，非关织作迟。 \n本愿长相对，今已长相思。复有游宦子，结援从梁陈。 \n燕居崇三朝，去来历九春。誓心妾终始，蚕桑奉所亲。 \n归愿未克从，黄金赠路人。洁妇怀明义，从泛河之津。 \n于今千万年，谁当问水滨。更忆娼家楼，夫婿事封侯。 \n去时恩灼灼，去罢心悠悠。不怜妾岁晏，十载陇西头。 \n以兹常惕惕，百虑恒盈积。由来共结褵，几人同匪石。 \n故岁雕梁燕，双去今来只。今日玉庭梅，朝红暮成碧。 \n碧荣始芬敷，黄叶已淅沥。何用念芳春，芳春有流易。 \n何用重欢娱，欢娱俄戚戚。家本巫山阳，归去路何长。 \n叙言情未尽，采菉已盈筐。桑榆日及景，物色盈高冈。 \n下有碧流水，上有丹桂香。桂花不须折，碧流清且洁。 \n赠君比芳菲，爱惠常不歇。赠君比潺湲，相思无断绝。 \n妾有秦家镜，宝匣装珠玑。鉴来年二八，不记易阴晖。 \n妾无光寂寂，委照影依依。今日持为赠，相识莫相违。",
  "dynasty": "唐代",
  "id": 4083,
  "name": "定情篇",
  "poet": {
    "desc": "乔知之，唐（公元？年至六九七年）名不详，同州冯翊人。生年不详，卒于唐武后神功元年。与弟侃、备并以文词知名，知之尤有俊才，所作诗歌，时人多吟咏之。武后时，除右补阙。迁左司郎中。有婢名窈娘，美丽善歌舞，为武承嗣所夺。知之怨惜，因作绿珠篇以寄情，密送于窈娘。窈娘感愤，投井自杀。承嗣于衣带中见其诗，大恨，因讽酷吏罗织诛之。",
    "id": 1877,
    "name": "乔知之",
    "star": 0
  },
  "star": 1,
  "tags": []
}