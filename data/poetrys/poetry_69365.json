{
  "content": "天风肃肃衣裳飘，人声渐小滩声骄。\n知是天台古石桥。\n一龙独跨山之凹，高耸脊背横伸腰，\n其下嵌空走怒涛。\n涛水来从华顶遥，分为左右瀑两条，\n到此收束群流交。\n五叠六叠势益高，一落千丈声怒号。\n如旗如布如狂蛟，非雷非电非笙匏。\n银河飞落青松梢，素车白马云中跑。\n势急欲下石阻挠，回澜怒立猛欲跳。\n逢逢布鼓雷门敲，水犀军向皋兰鏖，\n三千组练挥银刀，四川崖壁齐动摇。\n伟哉铜殿造前朝，五百罗汉如相招。\n我本钱塘儿弄潮，到此使人意也消，\n心花怒开神理超。\n高枕龙背持其尻，上视下视行周遭；\n其奈冷泠雨溅袍，天风吹人立不牢。\n北宫虽勇目已逃，恍如子在齐闻韶。\n不图为乐如斯妙，得坐一刻胜千朝。\n安得将身化巨鳌，看他万古长滔滔！",
  "dynasty": "清代",
  "id": 69365,
  "name": "到石梁观瀑布",
  "poet": {
    "desc": "袁枚（1716－1797）清代诗人、散文家。字子才，号简斋，晚年自号仓山居士、随园主人、随园老人。汉族，钱塘（今浙江杭州）人。乾隆四年进士，历任溧水、江宁等县知县，有政绩，四十岁即告归。在江宁小仓山下筑筑随园，吟咏其中。广收诗弟子，女弟子尤众。袁枚是乾嘉时期代表诗人之一，与赵翼、蒋士铨合称“乾隆三大家”。",
    "id": 676,
    "image": "https://raw.githubusercontent.com/hujiaweibujidao/poetry/master/image/image_676.jpg",
    "name": "袁枚",
    "star": 0
  },
  "star": 9,
  "tags": []
}