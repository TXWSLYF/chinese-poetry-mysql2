{
  "content": "尝闻四书曰，经史子集焉。苟非天禄中，此事无由全。 \n\n自从秦火来，历代逢迍邅。汉祖入关日，萧何为政年。\n\n尽力取图籍，遂持天下权。中兴熹平时，教化还相宣。\n\n立石刻五经，置于太学前。贼卓乱王室，君臣如转圜。\n\n洛阳且煨烬，载籍宜为烟。逮晋武革命，生民才息肩。\n\n惠怀亟寡昧，戎羯俄腥膻。已觉天地闭，竞为东南迁。\n\n日既不暇给，坟索何由专。尔后国脆弱，人多尚虚玄。\n\n任学者得谤，清言者为贤。直至沈范辈，始家藏简编。\n\n御府有不足，仍令就之传。梁元渚宫日，尽取如蚳蝝.\n\n兵威忽破碎，焚爇无遗篇。近者隋后主，搜罗势骈阗。\n\n宝函映玉轴，彩翠明霞鲜。伊唐受命初，载史声连延。\n\n砥柱不我助，惊波涌沦涟。遂令因去书，半在馀浮泉。\n\n贞观购亡逸，蓬瀛渐周旋。炅然东壁光，与月争流天。\n\n伟矣开元中，王道真平平。八万五千卷，一一皆涂铅。\n\n人间盛传写，海内奔穷研。目云西斋书，有过东皋田。\n\n吾闻徐氏子，奕世皆才贤。因知遗孙谋，不在黄金钱。\n\n插架几万轴，森森若戈鋋.风吹签牌声，满室铿锵然。\n\n佳哉鹿门子，好问如除t9.倏来参卿处，遂得参卿怜。\n\n开怀展橱簏，唯在性所便。素业已千仞，今为峻云巅。\n\n雄才旧百派，相近浮日川。君抱王佐图，纵步凌陶甄。\n\n他时若报德，谁在参卿先。\n\n",
  "dynasty": "唐代",
  "id": 47550,
  "name": "奉和袭美二游诗。徐诗",
  "poet": {
    "desc": "陆龟蒙（？～公元881年），唐代农学家、文学家，字鲁望，别号天随子、江湖散人、甫里先生，江苏吴县人。曾任湖州、苏州刺史幕僚，后隐居松江甫里，编著有《甫里先生文集》等。 他的小品文主要收在《笠泽丛书》中，现实针对性强，议论也颇精切，如《野庙碑》、《记稻鼠》等。陆龟蒙与皮日休交友，世称“皮陆”，诗以写景咏物为多。",
    "id": 335,
    "image": "https://raw.githubusercontent.com/hujiaweibujidao/poetry/master/image/image_335.jpg",
    "name": "陆龟蒙",
    "star": 0
  },
  "star": 1,
  "tags": []
}