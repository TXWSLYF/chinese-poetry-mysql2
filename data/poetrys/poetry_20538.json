{
  "content": "胧月上山馆，紫桐垂好阴。可惜暗澹色，无人知此心。 \n舜没苍梧野，凤归丹穴岑。遗落在人世，光华那复深。 \n年年怨春意，不竞桃杏林。唯占清明后，牡丹还复侵。 \n况此空馆闭，云谁恣幽寻。徒烦鸟噪集，不语山嶔岑。 \n满院青苔地，一树莲花簪。自开还自落，暗芳终暗沈。 \n尔生不得所，我愿裁为琴。安置君王侧，调和元首音。 \n安问宫徵角，先辨雅郑淫。宫弦春以君，君若春日临。 \n商弦廉以臣，臣作旱天霖。人安角声畅，人困斗不任。 \n羽以类万物，祆物神不歆。徵以节百事，奉事罔不钦。 \n五者苟不乱，天命乃可忱。君若问孝理，弹作梁山吟。 \n君若事宗庙，拊以和球琳。君若不好谏，愿献触疏箴。 \n君若不罢猎，请听荒于禽。君若侈台殿，雍门可沾襟。 \n君若傲贤隽，鹿鸣有食芩。君闻祈招什，车马勿駸駸。 \n君若欲败度，中有式如金。君闻薰风操，志气在愔愔。 \n中有阜财语，勿受来献賝.北里当绝听，祸莫大于淫。 \n南风苟不竞，无往遗之擒。奸声不入耳，巧言宁孔壬。 \n枭音亦云革，安得沴与祲。天子既穆穆，群材亦森森。 \n剑士还农野，丝人归织纴。丹凤巢阿阁，文鱼游碧浔。 \n和气浃寰海，易若溉蹄涔。改张乃可鼓，此语无古今。 \n非琴独能尔，事有谕因针。感尔桐花意，闲怨杳难禁。 \n待我持斤斧，置君为大琛。",
  "dynasty": "唐代",
  "id": 20538,
  "name": "桐花",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 1,
  "tags": []
}