{
  "content": "久嗟三峡客，再与暮春期。百舌欲无语，繁花能几时。 \n谷虚云气薄，波乱日华迟。战伐何由定，哀伤不在兹。 \n此邦千树橘，不见比封君。养拙干戈际，全生麋鹿群。 \n畏人江北草，旅食瀼西云。万里巴渝曲，三年实饱闻。 \n彩云阴复白，锦树晓来青。身世双蓬鬓，乾坤一草亭。 \n哀歌时自短，醉舞为谁醒。细雨荷锄立，江猿吟翠屏。 \n壮年学书剑，他日委泥沙。事主非无禄，浮生即有涯。 \n高斋依药饵，绝域改春华。丧乱丹心破，王臣未一家。 \n欲陈济世策，已老尚书郎。未息豺虎斗，空惭鸳鹭行。 \n时危人事急，风逆羽毛伤。落日悲江汉，中宵泪满床。",
  "dynasty": "唐代",
  "id": 11224,
  "name": "暮春题瀼西新赁草屋五首",
  "poet": {
    "desc": "杜甫（712－770），字子美，自号少陵野老，世称“杜工部”、“杜少陵”等，汉族，河南府巩县（今河南省巩义市）人，唐代伟大的现实主义诗人，杜甫被世人尊为“诗圣”，其诗被称为“诗史”。杜甫与李白合称“李杜”，为了跟另外两位诗人李商隐与杜牧即“小李杜”区别开来，杜甫与李白又合称“大李杜”。他忧国忧民，人格高尚，他的约1400余首诗被保留了下来，诗艺精湛，在中国古典诗歌中备受推崇，影响深远。759-766年间曾居成都，后世有杜甫草堂纪念。",
    "id": 474,
    "image": "https://raw.githubusercontent.com/hujiaweibujidao/poetry/master/image/image_474.jpg",
    "name": "杜甫",
    "star": 0
  },
  "star": 1,
  "tags": []
}