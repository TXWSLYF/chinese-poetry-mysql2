{
  "content": "大汉昔未定，强秦犹擅场。中原逐鹿罢，高祖郁龙骧。 \n经始谋帝坐，兹焉壮未央。规模穷栋宇，表里浚城隍。 \n群后崇长乐，中朝增建章。钩陈被兰锜，乐府奏芝房。 \n翡翠明珠帐，鸳鸯白玉堂。清晨宝鼎食，闲夜郁金香。 \n天马来东道，佳人倾北方。何其赫隆盛，自谓保灵长。 \n历数有时尽，哀平嗟不昌。冰坚成巨猾，火德遂颓纲。 \n奥位匪虚校，贪天竟速亡。魂神吁社稷，豺虎斗岩廊。 \n金狄移灞岸，铜盘向洛阳。君王无处所，年代几荒凉。 \n宫阙谁家域，蓁芜罥我裳。井田唯有草，海水变为桑。 \n在昔高门内，于今岐路傍。馀基不可识，古墓列成行。 \n狐兔惊魍魉，鸱鸮吓獝狂。空城寒日晚，平野暮云黄。 \n烈烈焚青棘，萧萧吹白杨。千秋并万岁，空使咏歌伤。",
  "dynasty": "唐代",
  "id": 2391,
  "name": "过汉故城",
  "poet": {
    "desc": "王绩(约590～644)，字无功，号东皋子，绛州龙门(今山西河津)人。隋末举孝廉，除秘书正字。不乐在朝，辞疾，复授扬州六合丞。时天下大乱，弃官还故乡。唐武德中，诏以前朝官待诏门下省。贞观初，以疾罢归河渚间，躬耕东皋，自号“东皋子”。性简傲，嗜酒，能饮五斗，自作《五斗先生传》 ，撰 《酒经》 、《酒谱》 。其诗近而不浅，质而不俗，真率疏放，有旷怀高致，直追魏晋高风。律体滥觞于六朝，而成型于隋唐之际，无功实为先声。",
    "id": 464,
    "image": "https://raw.githubusercontent.com/hujiaweibujidao/poetry/master/image/image_464.jpg",
    "name": "王绩",
    "star": 0
  },
  "star": 3,
  "tags": []
}