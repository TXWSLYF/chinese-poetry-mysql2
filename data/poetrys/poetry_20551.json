{
  "content": "沉玉在弱泥，泥弱玉易沉。扶桑寒日薄，不照万丈心。 \n安得潜渊虬，拔壑超邓林。泥封泰山阯，水散旱天霖。 \n洗此泥下玉，照耀台殿深。刻为传国宝，神器人不侵。 \n冰置白玉壶，始见清皎洁。珠穿殷红缕，始见明洞彻。 \n镆铘无人淬，两刃幽壤铁。秦镜无人拭，一片埋雾月。 \n骥跼环堵中，骨附筋入节。虬蟠尺泽内，鱼贯蛙同穴。 \n艅艎无巨海，浮浮矜瀎潏。栋梁无广厦，颠倒卧霜雪。 \n大鹏无长空，举翮受羁绁。豫樟无厚地，危柢真卼臲. \n圭璧无卞和，甘与顽石列。舜禹无陶尧，名随腐草灭。 \n神功伏神物，神物神乃别。神人不世出，所以神功绝。 \n神物岂徒然，用之乃施设。禹功九州理，舜德天下悦。 \n璧充传国玺，圭用祈太折。千寻豫樟干，九万大鹏歇。 \n栋梁庇生民，艅艎济来哲。虬腾旱天雨，骥骋流电掣。 \n镜悬奸胆露，剑拂妖蛇裂。珠玉照乘光，冰莹环坐热。 \n此物比在泥，斯言为谁发。于今尽凡耳，不为君不说。",
  "dynasty": "唐代",
  "id": 20551,
  "name": "谕宝二首",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 2,
  "tags": []
}