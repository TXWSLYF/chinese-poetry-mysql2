{
  "content": "鶢鶋至鲁门，不识钟鼓飨。孔翠望赤霄，愁思雕笼养。 \n荥阳冠众儒，早闻名公赏。地崇士大夫，况乃气精爽。 \n天然生知姿，学立游夏上。神农极阙漏，黄石愧师长。 \n药纂西极名，兵流指诸掌。贯穿无遗恨，荟蕞何技痒。 \n圭臬星经奥，虫篆丹青广。子云窥未遍，方朔谐太枉。 \n神翰顾不一，体变钟兼两。文传天下口，大字犹在榜。 \n昔献书画图，新诗亦俱往。沧洲动玉陛，宣鹤误一响。 \n三绝自御题，四方尤所仰。嗜酒益疏放，弹琴视天壤。 \n形骸实土木，亲近唯几杖。未曾寄官曹，突兀倚书幌。 \n晚就芸香阁，胡尘昏坱莽。反覆归圣朝，点染无涤荡。 \n老蒙台州掾，泛泛浙江桨。覆穿四明雪，饥拾楢溪橡。 \n空闻紫芝歌，不见杏坛丈。天长眺东南，秋色馀魍魉。 \n别离惨至今，斑白徒怀曩。春深秦山秀，叶坠清渭朗。 \n剧谈王侯门，野税林下鞅。操纸终夕酣，时物集遐想。 \n词场竟疏阔，平昔滥吹奖。百年见存殁，牢落吾安放。 \n萧条阮咸在，出处同世网。他日访江楼，含凄述飘荡。",
  "dynasty": "唐代",
  "id": 10693,
  "name": "八哀诗。故著作郎贬台州司户荥阳郑公虔",
  "poet": {
    "desc": "杜甫（712－770），字子美，自号少陵野老，世称“杜工部”、“杜少陵”等，汉族，河南府巩县（今河南省巩义市）人，唐代伟大的现实主义诗人，杜甫被世人尊为“诗圣”，其诗被称为“诗史”。杜甫与李白合称“李杜”，为了跟另外两位诗人李商隐与杜牧即“小李杜”区别开来，杜甫与李白又合称“大李杜”。他忧国忧民，人格高尚，他的约1400余首诗被保留了下来，诗艺精湛，在中国古典诗歌中备受推崇，影响深远。759-766年间曾居成都，后世有杜甫草堂纪念。",
    "id": 474,
    "image": "https://raw.githubusercontent.com/hujiaweibujidao/poetry/master/image/image_474.jpg",
    "name": "杜甫",
    "star": 0
  },
  "star": 1,
  "tags": []
}