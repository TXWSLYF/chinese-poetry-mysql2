{
  "content": "一被浮名误，旋遭白发侵。裴回恋明主，梦寐在秋岑。 \n遇物唯多感，居常只是吟。待时钳定口，经事压低心。 \n辛苦文场久，因缘戚里深。老迷新道路，贫卖旧园林。 \n晴赏行闻水，宵棋坐见参。龟留闲去问，僧约偶来寻。 \n望喜潜凭鹊，娱情愿有琴。此生如遂意，誓死报知音。 \n上德怜孤直，唯公拔陆沉。丘山恩忽被，蝼蚁力难任。 \n作鉴明同日，听言重若金。从兹更无限，翘足俟为霖。",
  "dynasty": "唐代",
  "id": 29556,
  "name": "陈情上李景让大夫",
  "poet": {
    "desc": "刘得仁（约公元八三八年前后在世），唐朝时期作家，字、里、生卒年均不详，约唐文宗开成中前后在世。相传他是公主之子。长庆中，（公元八二三年左右）即有诗名。自开成至大中四朝，昆弟以贵戚皆擢显位，独得仁出入举场三十年，竟无所成。得仁著有诗集一卷，《新唐书艺文志》传于世。",
    "id": 1217,
    "name": "刘得仁",
    "star": 0
  },
  "star": 1,
  "tags": []
}