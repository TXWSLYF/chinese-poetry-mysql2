{
  "content": "竹如翡翠侵帘影，苔学琉璃布地纹。高卧更无如此乐， \n远游何必爱他云。闲听谢脁吟为政，静看萧何坐致君。 \n只恐老身衰朽速，他年不得颂鸿勋。 \n井梧黄落暮蝉清，久驻金台但暗惊。事佛未怜诸弟子， \n谈空争动上公卿。合归鸟外藏幽迹，敢向人前认好名。 \n满印白檀灯一盏，可能酬谢得聪明。 \n金汤里面境何求，宝殿东边院最幽。栽种已添新竹影， \n画图兼列远山秋。形容岂合亲公子，章句争堪狎士流。 \n虚负岷峨老僧约，年年雪水下汀洲。 \n汉江西岸蜀江东，六稔安禅教化中。托迹幸将王粲别， \n归心宁与子山同。尊罍岂识曹参酒，宾客还亲宋玉风。 \n又见去年三五夕，一轮寒魄破烟空。 \n石龛闲锁旧居峰，何事膺门岁月重。五七诗中叨见遇， \n三千客外许疏慵。迎凉蟋蟀喧闲思，积雨莓苔没屐踪。 \n会待英雄启金口，却教担锡入云松。",
  "dynasty": "唐代",
  "id": 45171,
  "name": "荆州新秋寺居写怀诗五首上南平王",
  "poet": {
    "desc": "齐己（863年—937年）出家前俗名胡德生，晚年自号衡岳沙门，湖南长沙宁乡县祖塔乡人，唐朝晚期著名诗僧。",
    "id": 2,
    "image": "https://raw.githubusercontent.com/hujiaweibujidao/poetry/master/image/image_2.jpg",
    "name": "齐己",
    "star": 0
  },
  "star": 1,
  "tags": []
}