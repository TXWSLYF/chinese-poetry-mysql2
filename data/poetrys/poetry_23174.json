{
  "content": "莫隐深山去，君应到自嫌。齿伤朝水冷，貌苦夜霜严。 \n渔去风生浦，樵归雪满岩。不如来饮酒，相对醉厌厌。 \n莫作农夫去，君应见自愁。迎春犁瘦地，趁晚喂羸牛。 \n数被官加税，稀逢岁有秋。不如来饮酒，酒伴醉悠悠。 \n莫作商人去，恓惶君未谙。雪霜行塞北，风水宿江南。 \n藏镪百千万，沉舟十二三。不如来饮酒，仰面醉酣酣。 \n莫事长征去，辛勤难具论。何曾画麟阁，只是老辕门。 \n虮虱衣中物，刀枪面上痕。不如来饮酒，合眼醉昏昏。 \n莫学长生去，仙方误杀君。那将薤上露，拟待鹤边云。 \n矻矻皆烧药，累累尽作坟。不如来饮酒，闲坐醉醺醺。 \n莫上青云去，青云足爱憎。自贤夸智慧，相纠斗功能。 \n鱼烂缘吞饵，蛾焦为扑灯。不如来饮酒，任性醉腾腾。 \n莫入红尘去，令人心力劳。相争两蜗角，所得一牛毛。 \n且灭嗔中火，休磨笑里刀。不如来饮酒，稳卧醉陶陶。",
  "dynasty": "唐代",
  "id": 23174,
  "name": "劝酒十四首。不如来饮酒七首",
  "poet": {
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。",
    "id": 665,
    "image": "https://raw.githubusercontent.com/hujiaweibujidao/poetry/master/image/image_665.jpg",
    "name": "白居易",
    "star": 0
  },
  "star": 2,
  "tags": []
}