{
  "content": "睡起日高莺啭，画帘低卷，花影重重。醉眼羞抬，娇困犹自未惺忪。绣床近、强来描翠，妆镜掩、不肯匀红。锦屏空。对花无语，独怨春风。 \n匆匆。庾郎去后，香销玉减，是事疏慵。纵蛮笺封了，何处问鳞鸿。眼中泪、万行难尽，眉上恨、一点偏浓。杳无踪。夜来惟有，幽梦相逢。",
  "dynasty": "宋代",
  "id": 64849,
  "name": "玉蝴蝶",
  "poet": {
    "desc": "潘汾，字元质，金华（今属浙江）人。《全宋词》存其词六首。",
    "id": 2977,
    "name": "潘汾",
    "star": 0
  },
  "star": 1,
  "tags": []
}