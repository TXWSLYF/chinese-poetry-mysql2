{
  "content": "得归茅屋赴成都，直为文翁再剖符。但使闾阎还揖让， \n敢论松竹久荒芜。鱼知丙穴由来美，酒忆郫筒不用酤。 \n五马旧曾谙小径，几回书札待潜夫。 \n处处青江带白蘋，故园犹得见残春。雪山斥候无兵马， \n锦里逢迎有主人。休怪儿童延俗客，不教鹅鸭恼比邻。 \n习池未觉风流尽，况复荆州赏更新。 \n竹寒沙碧浣花溪，菱刺藤梢咫尺迷。过客径须愁出入， \n居人不自解东西。书签药裹封蛛网，野店山桥送马蹄。 \n岂藉荒庭春草色，先判一饮醉如泥。 \n常苦沙崩损药栏，也从江槛落风湍。新松恨不高千尺， \n恶竹应须斩万竿。生理只凭黄阁老，衰颜欲付紫金丹。 \n三年奔走空皮骨，信有人间行路难。 \n锦官城西生事微，乌皮几在还思归。昔去为忧乱兵入， \n今来已恐邻人非。侧身天地更怀古，回首风尘甘息机。 \n共说总戎云鸟阵，不妨游子芰荷衣。",
  "dynasty": "唐代",
  "id": 11139,
  "name": "将赴成都草堂途中有作，先寄严郑公五首",
  "poet": {
    "desc": "杜甫（712－770），字子美，自号少陵野老，世称“杜工部”、“杜少陵”等，汉族，河南府巩县（今河南省巩义市）人，唐代伟大的现实主义诗人，杜甫被世人尊为“诗圣”，其诗被称为“诗史”。杜甫与李白合称“李杜”，为了跟另外两位诗人李商隐与杜牧即“小李杜”区别开来，杜甫与李白又合称“大李杜”。他忧国忧民，人格高尚，他的约1400余首诗被保留了下来，诗艺精湛，在中国古典诗歌中备受推崇，影响深远。759-766年间曾居成都，后世有杜甫草堂纪念。",
    "id": 474,
    "image": "https://raw.githubusercontent.com/hujiaweibujidao/poetry/master/image/image_474.jpg",
    "name": "杜甫",
    "star": 0
  },
  "star": 8,
  "tags": []
}