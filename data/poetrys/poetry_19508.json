{
  "content": "分拙多感激，久游遵长途。经过湘水源，怀古方踟蹰。 \n旧称楚灵均，此处殒忠躯。侧聆故老言，遂得旌贤愚。 \n名参君子场，行为小人儒。骚文衒贞亮，体物情崎岖。 \n三黜有愠色，即非贤哲模。五十爵高秩，谬膺从大夫。 \n胸襟积忧愁，容鬓复凋枯。死为不吊鬼，生作猜谤徒。 \n吟泽洁其身，忠节宁见输。怀沙灭其性，孝行焉能俱。 \n且闻善称君，一何善自殊。且闻过称己，一何过不渝。 \n悠哉风土人，角黍投川隅。相传历千祀，哀悼延八区。 \n如今圣明朝，养育无羁孤。君臣逸雍熙，德化盈纷敷。 \n巾车徇前侣，白日犹昆吾。寄君臣子心，戒此真良图。",
  "dynasty": "唐代",
  "id": 19508,
  "name": "旅次湘沅有怀灵均",
  "poet": {
    "desc": "孟郊，(751～814)，唐代诗人。字东野。汉族，湖州武康（今浙江德清）人，祖籍平昌（今山东临邑东北），先世居洛阳（今属河南）。唐代著名诗人。现存诗歌500多首，以短篇的五言古诗最多，代表作有《游子吟》。有“诗囚”之称，又与贾岛齐名，人称“郊寒岛瘦”。元和九年，在阌乡(今河南灵宝)因病去世。张籍私谥为贞曜先生。",
    "id": 232,
    "image": "https://raw.githubusercontent.com/hujiaweibujidao/poetry/master/image/image_232.jpg",
    "name": "孟郊",
    "star": 0
  },
  "star": 1,
  "tags": []
}