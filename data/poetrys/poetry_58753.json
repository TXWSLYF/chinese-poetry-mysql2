{
  "content": "爱日烘晴旬日间。谩邀朋辈为跻攀。无穷望眼无穷恨，不尽长江不尽山。 \n星点点，月团团。倒流河汉入杯盘。饱吟风月三千首，寄与吴姬忍泪看。",
  "dynasty": "宋代",
  "id": 58753,
  "name": "鹧鸪天",
  "poet": {
    "desc": "韩玉，字温甫，南宋词人，韩玉本金人，绍兴初挈家南渡。毛晋刻入六十家词，称其虽与康与之、辛弃疾唱和，相去如苎萝、无盐。著有《东浦词》，世人又称其“韩东浦”。王国维 《人间词话》中认为他与辛弃疾词开北曲四声通押之祖：“稼轩《贺新郎》······与韩玉《东浦词·贺新郎》以“玉”、“曲”叶“注”、“女”，《卜算子》以“夜”、“谢”叶“节”、“月”，已开北曲四声通押之祖。”",
    "id": 2042,
    "name": "韩玉",
    "star": 0
  },
  "star": 1,
  "tags": []
}