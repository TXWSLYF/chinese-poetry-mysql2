{
  "content": "胡尘轻拂建章台，圣主西巡蜀道来。 \n剑壁门高五千尺，石为楼阁九天开。 \n九天开出一成都，万户千门入画图。 \n草树云山如锦绣，秦川得及此间无。 \n华阳春树号新丰，行入新都若旧宫。 \n柳色未饶秦地绿，花光不减上阳红。 \n谁道君王行路难，六龙西幸万人欢。 \n地转锦江成渭水，天回玉垒作长安。 \n万国同风共一时，锦江何谢曲江池。 \n石镜更明天上月，后宫亲得照蛾眉。 \n濯锦清江万里流，云帆龙舸下扬州。 \n北地虽夸上林苑，南京还有散花楼。 \n锦水东流绕锦城，星桥北挂象天星。 \n四海此中朝圣主，峨眉山下列仙庭。 \n秦开蜀道置金牛，汉水元通星汉流。 \n天子一行遗圣迹，锦城长作帝王州。 \n水绿天青不起尘，风光和暖胜三秦。 \n万国烟花随玉辇，西来添作锦江春。 \n剑阁重关蜀北门，上皇归马若云屯。 \n少帝长安开紫极，双悬日月照乾坤。",
  "dynasty": "唐代",
  "id": 7862,
  "name": "上皇西巡南京歌十首",
  "poet": {
    "desc": "李白（701年－762年），字太白，号青莲居士，唐朝浪漫主义诗人，被后人誉为“诗仙”。祖籍陇西成纪(待考)，出生于西域碎叶城，4岁再随父迁至剑南道绵州。李白存世诗文千余篇，有《李太白集》传世。762年病逝，享年61岁。其墓在今安徽当涂，四川江油、湖北安陆有纪念馆。",
    "id": 247,
    "image": "https://raw.githubusercontent.com/hujiaweibujidao/poetry/master/image/image_247.jpg",
    "name": "李白",
    "star": 0
  },
  "star": 9,
  "tags": []
}