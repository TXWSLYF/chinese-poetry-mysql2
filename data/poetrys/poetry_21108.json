{
  "content": "乍可为天上牵牛织女星，不愿为庭前红槿枝。 \n七月七日一相见，相见故心终不移。那能朝开暮飞去， \n一任东西南北吹。分不两相守，恨不两相思。对面且如此， \n背面当可知。春风撩乱伯劳语，况是此时抛去时。 \n握手苦相问，竟不言后期。君情既决绝，妾意已参差。 \n借如死生别，安得长苦悲。 \n噫春冰之将泮，何予怀之独结。有美一人，于焉旷绝。 \n一日不见，比一日于三年，况三年之旷别。 \n水得风兮小而已波，笋在苞兮高不见节。矧桃李之当春， \n竞众人而攀折。我自顾悠悠而若云， \n又安能保君皑皑之如雪。感破镜之分明，睹泪痕之馀血。 \n幸他人之既不我先，又安能使他人之终不我夺。已焉哉， \n织女别黄姑。一年一度暂相见，彼此隔河何事无。 \n夜夜相抱眠，幽怀尚沉结。那堪一年事，长遣一宵说。 \n但感久相思，何暇暂相悦。虹桥薄夜成，龙驾侵晨列。 \n生憎野鹤性迟回，死恨天鸡识时节。曙色渐曈曈， \n华星欲明灭。一去又一年，一年何可时彻。有此迢递期， \n不如死生别。天公隔是妒相怜，何不便教相决绝。",
  "dynasty": "唐代",
  "id": 21108,
  "name": "古决绝词",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 18,
  "tags": []
}