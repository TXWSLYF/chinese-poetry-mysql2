{
  "content": "乐天乐天，来与汝言。汝宜拳拳，终身行焉。物有万类， \n锢人如锁。事有万感，爇人如火。万类递来，锁汝形骸。 \n使汝未老，形枯如柴。万感递至，火汝心怀。使汝未死， \n心化为灰。乐天乐天，可不大哀，汝胡不惩往而念来。 \n人生百岁七十稀，设使与汝七十期。汝今年已四十四， \n却后二十六年能几时。汝不思二十五六年来事， \n疾速倏忽如一寐。往日来日皆瞥然，胡为自苦于其间。 \n乐天乐天，可不大哀。而今而后，汝宜饥而食，渴而饮； \n昼而兴，夜而寝；无浪喜，无妄忧；病则卧，死则休。 \n此中是汝家，此中是汝乡，汝何舍此而去，自取其遑遑。 \n遑遑兮欲安往哉，乐天乐天归去来。",
  "dynasty": "唐代",
  "id": 23976,
  "name": "自诲",
  "poet": {
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。",
    "id": 665,
    "image": "https://raw.githubusercontent.com/hujiaweibujidao/poetry/master/image/image_665.jpg",
    "name": "白居易",
    "star": 0
  },
  "star": 1,
  "tags": []
}