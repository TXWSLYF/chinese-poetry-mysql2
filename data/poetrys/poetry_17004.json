{
  "content": "风雨竦庭柯，端忧坐空堂。多病时节换，所思道里长。 \n故人朱两轓，出自尚书郎。下车今几时，理行远芬芳。 \n琼瑶览良讯，芣苡满素囊。结根在贵州，蠲疾传古方。 \n探撷当五月，殷勤逾八行。深情婉如此，善祝何可忘。 \n复有金玉音，焕如龙凤章。一闻灵洞说，若睹群仙翔。 \n三清飞庆霄，百汰成雄铓。体物信无对，洒心愿相将。 \n昔年同旅食，终日窥文房。春风眺芜城，秋水渡柳杨。 \n君为太史氏，弱质羁楚乡。今来忝司谏，千骑遥相望。 \n归云夕鳞鳞，圆魄夜苍苍。远思结铃阁，何人交羽觞。 \n伫见征颍川，无为薄淮阳。政成看再入，列侍炉烟傍。",
  "dynasty": "唐代",
  "id": 17004,
  "name": "唐开州文编远寄新赋累惠良药咏叹仰佩…聊书还答",
  "poet": {
    "desc": "权德舆，唐代文学家。字载之。天水略阳（今甘肃秦安）人。后徙润州丹徒（今江苏镇江）。德宗时，召为太常博士，改左补阙，迁起居舍人、知制诰，进中书舍人。宪宗时，拜礼部尚书、同中书门下平章事，后徙刑部尚书，复以检校吏部尚书出为山南西道节度使。卒谥文，后人称为权文公。",
    "id": 603,
    "image": "https://raw.githubusercontent.com/hujiaweibujidao/poetry/master/image/image_603.jpg",
    "name": "权德舆",
    "star": 0
  },
  "star": 1,
  "tags": []
}