{
  "content": "一见西山云，使人情意远。凭高发咏何超遥， \n道妙如君有舒卷。萦空叠景多丽容，众峰峰上自为峰。 \n洁白不由阴雨积，高明肯共杂烟重。万物有形皆有著， \n白云有形无系缚。黄金被烁玉亦瑕，一片飘然污不著。 \n或逢天上或人间，人自营营云自闲。忽尔飞来暂为侣， \n忽然飞去莫能攀。逸民对云效高致，禅子逢云增道意。 \n白云遇物无偏颇，自是人心见同异。阊阖天门宜曙看， \n为缨作盖拥千官。从龙合沓临清暑，就日逶迤绕露寒。 \n谁怜西山云，亭亭处幽绝。坐石长看非我羁， \n手中欲揽待君说。贞白先生那得知，只向空山自怡悦。",
  "dynasty": "唐代",
  "id": 43766,
  "name": "白云歌寄陆中丞使君长源",
  "poet": {
    "desc": "僧皎然（730-799），俗姓谢，字清昼，湖州（浙江吴兴）人，是中国山水诗创始人谢灵运的十世孙，唐代著名诗人、茶僧，吴兴杼山妙喜寺主持，在文学、佛学、茶学等方面颇有造诣。与颜真卿、灵澈、陆羽等和诗，现存皎然470首诗。多为送别酬答之作。情调闲适，语言简淡。皎然的诗歌理论著作《诗式》。",
    "id": 392,
    "image": "https://raw.githubusercontent.com/hujiaweibujidao/poetry/master/image/image_392.jpg",
    "name": "皎然",
    "star": 0
  },
  "star": 2,
  "tags": []
}