{
  "content": "啧啧雀引雏，稍稍笋成竹。时物感人情，忆我故乡曲。 \n故园渭水上，十载事樵牧。手种榆柳成，阴阴覆墙屋。 \n兔隐豆苗肥，鸟鸣桑椹熟。前年当此时，与尔同游瞩。 \n诗书课弟侄，农圃资童仆。日暮麦登场，天晴蚕坼簇。 \n弄泉南涧坐，待月东亭宿。兴发饮数杯，闷来棋一局。 \n一朝忽分散，万里仍羁束。井鲋思反泉，笼莺悔出谷。 \n九江地卑湿，四月天炎燠。苦雨初入梅，瘴云稍含毒。 \n泥秧水畦稻，灰种畬田粟。已讶殊岁时，仍嗟异风俗。 \n闲登郡楼望，日落江山绿。归雁拂乡心，平湖断人目。 \n殊方我漂泊，旧里君幽独。何时同一瓢，饮水心亦足。",
  "dynasty": "唐代",
  "id": 21662,
  "name": "孟夏思渭村旧居寄舍弟",
  "poet": {
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。",
    "id": 665,
    "image": "https://raw.githubusercontent.com/hujiaweibujidao/poetry/master/image/image_665.jpg",
    "name": "白居易",
    "star": 0
  },
  "star": 2,
  "tags": []
}