{
  "content": "刹那断送十分春，富贵园林一洗贫。借问牧童应没酒，试尝梅子又生仁。\n若为软舞欺花旦，难保余香笑树神。料得青鞋携手伴，日高都做晏眠人。\n夕阳黯黯笛悠悠，一霎春风又转头。控诉欲呼天北极，胭脂都付水东流。\n倾盆怪雨泥三尺，绕树佳人绣半钩。颜色自来皆梦幻，一番添得镜中愁。\n春风百五尽须臾，花事飘零剩有无。新酒快倾杯上绿，衰颜已改镜中朱。\n绝缨不见偷香掾，堕溷翻成逐臭夫。身渐衰颓类如此，树和泪眼合同枯。\n时节蚕忙擘黑时，花枝堪赋比红儿。看来寒食春无主，飞过邻家蝶有私。\n纵使金钱堆北斗，难饶风雨葬西施。匡床自拂眠清昼，一缕烟茶飏鬓丝。\n坐看芳菲了闷中，曲教遮护屏展风。衙蜂蜜熟香粘白，梁燕巢成湿补红。\n国色可怜难再得，酒杯何故不教空。忍看马足车轮下，一片西飞一片东。\n崔徽空写镜中真，洛水难传赋里神。国色自来多命薄，桃红又见一年春。\n已无锦帐围金谷，漫把青鞋踏曲尘。绕树百回心语口，明年勾管是何人？\n天涯晻溘碧云横，社日园林紫燕轻。桃叶参差谁问渡，杏花零落忆题名。\n月明犬吠村中夜，雨过莺啼叶满城。人不归来春又去，与谁连臂唱盈盈？\n白华垂柳弄新晴，紫背浮萍细点生。三月寻芳骑凤侣，一时齐唱踏莎行。\n收灯院落伤栖燕，细雨楼台湿啭莺。莫问东君诉恩怨，自来春梦不分明。\n春朝何事默凭阑，庭草惊看露已团。花并泪丝飞点点，絮飘眼缬望漫漫。\n书当无意开孤愤，带有何心绾合欢。且喜残丛犹有在，好随修竹报平安。\n桃花净尽杏花空，开落年年约略同。自是节临三月暮，何须人恨五更风。\n扑檐直破帘衣碧，上砌如欺地锦红。拾向砑罗方帕里，鸳鸯一对共当中。\n恻恻凄凄忧自惔，花枝零落鬓丝添。周遮燕语春三月，荡漾波纹日半帘。\n病酒不堪朝转剧，听风且喜晚来恬。绿杨影里苍苔上，为惜残红手自拈。\n杨柳楼头月半规，笙歌院里夜深时。花枝灼灼难长好，漏水丁丁不肯迟。\n金串袖笼新藕滑，翠眉奁映小蜼垂。风情多少愁多少，百结愁肠说与谁。\n李态樊香忆旧游，蓬飞萍转不胜愁。一身憔悴茅柴酒，三月伤春满镜愁。\n爱惜难将穷袴赠，凋零似把睡鞋留。红颜春树今非昨，青草空埋土一丘。\n杏瓣桃须扫作堆，青春白发感衰颓。蛤蜊上市惊新味，鶗鴂教人再洗杯。\n忍唱骊歌送春去，悔将羯鼓彻明催。烂开赚我平添老，知到年来可烂开?\n丽色堪餐莫谩夸，一朝衰飒看伊家。昭君偏遇毛延寿，炀帝难留张丽华。\n深院青春空自锁，大堤红日又西斜。小桥流水闲村落，不见啼莺有犬蛙。\n满堂欢笑强相陪，别有愁肠日九回。时节又惊梁燕乳，铅华无奈隙驹催。\n香消衣带伤腰瘦，梦断辽阳没信来。门掩黄昏花落尽，牛酥且荐掌中杯。\n亚字城边糜鹿台，春深情况转悠哉。襞衣玉貌乘风去，对酒蓬窗带雨推。\n结子桃花如雨落，挟雌蝴蝶过墙来。江南多少闲庭馆，朱户依然锁绿苔。\n桃蹊李径谢春荣，斗酒芳心与夜争。陌上新蒭曲尘暗，墙头圆月玉盘倾。\n青帘巷陌无行迹，绣褶腰肢觉瘦生。莫道无情何必尔，自缘我辈正钟情。\n簇簇双攒出茧眉，淹淹独倚曲栏时。千年青冢空埋怨，重到玄都只赋诗。\n香逐马蹄归蚁垤，影和虫臂罥蛛丝。寻芳了却新年债，又见成阴子满枝。\n芳菲又谢一年新，能赋今无八斗陈。命薄错抛倾国色，缘轻不遇买金人。\n杜鹃啼血山中夜，蝴蝶游魂叶底春。色即是空空是色，欲从调御忏贪嗔。\n貌娇命薄两难全，莺老花残谢世缘。年长卢姬悲晚嫁，日高黄鸟唤春眠。\n人生自古稀七十，斗酒何论价十千。痛惜秾纤又迟暮，好烧银烛覆觥船。\n花落花开总属春，开时休羡落休嗔。好知青草骷髅冢，就是红楼掩面人。\n山屐已教休泛腊，柴车从此不须巾。仙尘佛劫同归尽，坠处何须论厕茵。\n催耕声里短柴门，煠兰香中雉草园。西子归湖余有井，昭君出塞尚留村。\n春风院院深笼锁，细雨纷纷欲断魂。拾得残红忍抛却，也教粘向阿咸旙。\n旧酒新啼满袖痕，怜香惜玉此心存。可怜窗外风鸣树，辜负尊前月满轩。\n奔井似衔亡国恨，坠楼如报主人恩。长洲日暮生芳草，销尽江淹黯黯魂。\n伯劳东去燕西飞，南浦王孙怨路迷。鸟唤春休背人去，雨妆花作向隅啼。\n绿阴茂苑收弦管，白日长门锁婢傒。蛱蝶翻翻残梦里，曲栏纤手忆同携。\n青鞋布袜谢同游，粉蝶黄蜂各自愁。傍老光阴情转切，惜花心性死方休。\n胶洁日月无长策，酒酹荼蘼有近忧。一曲山香春寂寂,碧云暮合隔红楼。\n春来吓吓去匆匆，刺眼繁华转眼空，杏子单衫初脱暖，梨花深院恨多风。\n烧灯坐尽千金夜，对酒空思一点红。倘是东君问鱼雁，心情说在雨声中。\n呜呜晓角起春城，巧作东风撼地声。灯照檐花开且落，鸦栖庭树集还惊。\n红颜不为琴心驻，绿酒休辞盏面盈。默对镜奁闲自较，鬓丝又是一年嬴。\n春梦三更雁影边，香泥一尺马蹄前。难将灰酒灌新爱，只有香囊报可怜。\n深院料应花似霰，长门愁锁日如年。凭谁对却闲桃李，说与悲欢石上缘。\n花朵凭风着意吹，春光弃我竟如遗。五更飞梦环巫峡，九畹招魂费楚词。\n衰老形骸无昔日，凋零草木有荣时。和诗三十愁千万，肠断春风谁得知？",
  "dynasty": "明代",
  "id": 73245,
  "name": "唐寅落花诗",
  "poet": {
    "desc": "唐寅（1470—1523），字伯虎，一字子畏，号六如居士、桃花庵主、鲁国唐生、逃禅仙吏等，汉族，南直隶苏州吴县人。明代著名画家、文学家。据传他于明宪宗成化六年庚寅年寅月寅日寅时生。他玩世不恭而又才气横溢，诗文擅名，与祝允明、文征明、徐祯卿并称“江南四大才子（吴门四才子）”，画名更著，与沈周、文征明、仇英并称“吴门四家”。",
    "id": 532,
    "image": "https://raw.githubusercontent.com/hujiaweibujidao/poetry/master/image/image_532.jpg",
    "name": "唐寅",
    "star": 0
  },
  "star": 15,
  "tags": []
}