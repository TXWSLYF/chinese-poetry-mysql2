{
  "content": "缅邈洞庭岫，葱蒙水雾色。宛在太湖中，可望不可即。 \n剖竹守穷渚，开门对奇域。城池自絷笼，缨绶为徽纆. \n靡日不思往，经时始愿克。飞棹越溟波，维舟恣攀陟。 \n窈窕入云步，崎岖倚松息。岩坛有鹤过，壁字无人识。 \n滴石香乳溜，垂崖灵草植。玩幽轻雾阻，讨异忘曛逼。 \n寒沙际水平，霜树笼烟直。空宫闻莫睹，地道窥难测。 \n此处学金丹，何人生羽翼。谁传九光要，几拜三仙职。 \n紫气徒想像，清潭长眇默。霓裳若有来，觏我云峰侧。",
  "dynasty": "唐代",
  "id": 4279,
  "name": "游洞庭湖湘",
  "poet": {
    "desc": "张说(667年～730年) 唐代文学家，诗人，政治家。字道济，一字说之。原籍范阳（今河北涿县），世居河东（今山西永济），徙家洛阳。",
    "id": 149,
    "image": "https://raw.githubusercontent.com/hujiaweibujidao/poetry/master/image/image_149.jpg",
    "name": "张说",
    "star": 0
  },
  "star": 2,
  "tags": []
}