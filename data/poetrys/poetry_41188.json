{
  "content": "海陵城里春正月，海畔朝阳照残雪。城中有客独登楼， \n遥望天边白银阙。白银阙下何英英，雕鞍绣毂趋承明。 \n阊门晓辟旌旗影，玉墀风细佩环声。此处追飞皆俊彦， \n当年何事容疵贱。怀铅昼坐紫微宫，焚香夜直明光殿。 \n王言简静官司闲，朋好殷勤多往还。新亭风景如东洛， \n邙岭林泉似北山。光阴暗度杯盂里，职业未妨谈笑间。 \n有时邀宾复携妓，造门不问都非是。酣歌叫笑惊四邻， \n赋笔纵横动千字。任他银箭转更筹，不怕金吾司夜吏。 \n可怜诸贵贤且才，时情物望两无猜。伊余独禀狂狷性， \n褊量多言仍薄命。吞舟可漏岂无恩，负乘自贻非不幸。 \n一朝削迹为迁客，旦暮青云千里隔。离鸿别雁各分飞， \n折柳攀花两无色。卢龙渡口问迷津，瓜步山前送暮春。 \n白沙江上曾行路，青林花落何纷纷。汉皇昔幸回中道， \n极目牛羊卧芳草。旧宅重游尽隙荒，故人相见多衰老。 \n禅智寺，山光桥，风瑟瑟兮雨萧萧。行杯已醒残梦断， \n征途未极离魂消。海陵郡中陶太守，相逢本是随行旧。 \n乍申拜起已开眉，却问辛勤还执手。精庐水榭最清幽， \n一税征车聊驻留。闭门思过谢来客，知恩省分宽离忧。 \n郡斋胜境有后池，山亭菌阁互参差。有时虚左来相召， \n举白飞觞任所为。多才太守能挝鼓，醉送金船间歌舞。 \n酒酣耳热眼生花，暂似京华欢会处。归来旅馆还端居， \n清风朗月夜窗虚。駸駸流景岁云暮，天涯望断故人书。 \n春来凭槛方叹息，仰头忽见南来翼。足系红笺堕我前， \n引颈长鸣如有言。开缄试读相思字，乃是多情乔亚元。 \n短韵三篇皆丽绝，小梅寄意情偏切。金兰投分一何坚， \n银钩置袖终难灭。醉后狂言何足奇，感君知己不相遗。 \n长卿曾作美人赋，玄成今有责躬诗。报章欲托还京信， \n笔拙纸穷情未尽。珍重芸香陈子乔，亦解贻书远相问。 \n宁须买药疗羁愁，只恨无书消鄙吝。游处当时靡不同， \n欢娱今日两成空。天子尚应怜贾谊，时人未要嘲扬雄。 \n曲终笔阁缄封已，翩翩驿骑行尘起。寄向中朝谢故人， \n为说相思意如此。",
  "dynasty": "唐代",
  "id": 41188,
  "name": "亚元舍人不替深知猥贻佳作三篇清绝不敢轻…庶资一笑耳",
  "poet": {
    "desc": "徐铉（916年—991年）南唐，北宋初年文学家、书法家。字鼎臣，广陵（今江苏扬州）人。历官五代吴校书郎、南唐知制诰、翰林学士、吏部尚书，后随李煜归宋，官至散骑常侍，世称徐骑省。淳化初因事贬静难军行军司马。曾受诏与句中正等校定《说文解字》。工于书，好李斯小篆。与弟徐锴有文名，号称“二徐”；又与韩熙载齐名，江东谓之“韩徐”。",
    "id": 2357,
    "image": "https://raw.githubusercontent.com/hujiaweibujidao/poetry/master/image/image_2357.jpg",
    "name": "徐铉",
    "star": 0
  },
  "star": 2,
  "tags": []
}