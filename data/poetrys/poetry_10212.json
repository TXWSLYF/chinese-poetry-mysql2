{
  "content": "涟上非所趣，偶为世务牵。经时驻归棹，日夕对平川。 \n莫论行子愁，且得主人贤。亭上酒初熟，厨中鱼每鲜。 \n自说宦游来，因之居住偏。煮盐沧海曲，种稻长淮边。 \n四时常晏如，百口无饥年。菱芋藩篱下，渔樵耳目前。 \n异县少朋从，我行复迍邅。向不逢此君，孤舟已言旋。 \n明日又分首，风涛还眇然。",
  "dynasty": "唐代",
  "id": 10212,
  "name": "涟上题樊氏水亭",
  "poet": {
    "desc": "高适是我国唐代著名的边塞诗人，世称“高常侍”。 作品收录于《高常侍集》。高适与岑参并称“高岑”，其诗作笔力雄健，气势奔放，洋溢着盛唐时期所特有的奋发进取、蓬勃向上的时代精神。",
    "id": 227,
    "image": "https://raw.githubusercontent.com/hujiaweibujidao/poetry/master/image/image_227.jpg",
    "name": "高适",
    "star": 0
  },
  "star": 1,
  "tags": []
}