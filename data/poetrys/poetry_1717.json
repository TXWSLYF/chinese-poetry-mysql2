{
  "content": "击筑饮美酒，剑歌易水湄。经过燕太子，结托并州儿。 \n少年负壮气，奋烈自有时。因声鲁句践，争情勿相欺。 \n五陵年少金市东，银鞍白马度春风。 \n落花踏尽游何处，笑入胡姬酒肆中。 \n君不见淮南少年游侠客，白日球猎夜拥掷。 \n呼卢百万终不惜，报仇千里如咫尺。少年游侠好经过， \n浑身装束皆绮罗。兰蕙相随喧妓女，风光去处满笙歌。 \n骄矜自言不可有，侠士堂中养来久。好鞍好马乞与人， \n十千五千旋沽酒。赤心用尽为知己，黄金不惜栽桃李。 \n桃李栽来几度春，一回花落一回新。府县尽为门下客， \n王侯皆是平交人。男儿百年且乐命，何须徇书受贫病。 \n男儿百年且荣身，何须徇节甘风尘。衣冠半是征战士， \n穷儒浪作林泉民。遮莫枝根长百丈，不如当代多还往。 \n遮莫姻亲连帝城，不如当身自簪缨。看取富贵眼前者， \n何用悠悠身后名。",
  "dynasty": "唐代",
  "id": 1717,
  "name": "杂曲歌辞。少年行三首",
  "poet": {
    "desc": "李白（701年－762年），字太白，号青莲居士，唐朝浪漫主义诗人，被后人誉为“诗仙”。祖籍陇西成纪(待考)，出生于西域碎叶城，4岁再随父迁至剑南道绵州。李白存世诗文千余篇，有《李太白集》传世。762年病逝，享年61岁。其墓在今安徽当涂，四川江油、湖北安陆有纪念馆。",
    "id": 247,
    "image": "https://raw.githubusercontent.com/hujiaweibujidao/poetry/master/image/image_247.jpg",
    "name": "李白",
    "star": 0
  },
  "star": 25,
  "tags": []
}