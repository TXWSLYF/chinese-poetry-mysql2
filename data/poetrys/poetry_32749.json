{
  "content": "宝钗分股合无缘，鱼在深渊日在天。得意紫鸾休舞镜， \n断踪青鸟罢衔笺。金杯倒覆难收水，玉轸倾欹懒续弦。 \n从此蘼芜山下过，只应将泪比黄泉。 \n鸾辞旧伴知何止，凤得新梧想称心。红粉尚存香幕幕， \n白云将散信沈沈。已休磨琢投泥玉，懒更经营买笑金。 \n愿作山头似人石，丈夫衣上泪痕深。 \n旧尝游处遍寻看，睹物伤情死一般。买笑楼前花已谢， \n画眉窗下月空残。云归巫峡音容断，路隔星河去住难。 \n莫道诗成无泪下，泪如泉滴亦须干。",
  "dynasty": "唐代",
  "id": 32749,
  "name": "愤惋诗三首（一作刘禹锡诗，题作怀妓）",
  "poet": {
    "desc": "刘损，字子骞，沛郡萧人，刘粹族弟，卫将军刘毅从父弟也。",
    "id": 1501,
    "name": "刘损",
    "star": 0
  },
  "star": 1,
  "tags": []
}