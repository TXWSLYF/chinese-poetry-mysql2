{
  "content": "日入空山海气侵，秋光千里自登临。\n十年天地干戈老，四海苍生吊哭深。\n水涌神山来白鸟，云浮仙阙见黄金。\n此中何处无人世，只恐难酬烈士心。 \n\n满地关河一望哀，彻天烽火照胥台。\n名王白马江东去，故国降幡海上来。\n秦望云空阳鸟散，冶山天远朔风回。\n楼船见说军容盛，左次犹虚授钺才。\n\n南营乍浦北南沙，终古提封属汉家。\n万里风烟通日本，一军旗鼓向天涯。\n楼船已奉征蛮敕，博望空乘泛海槎。\n愁绝王师看不到，寒涛东起日西斜。\n\n长看白日下芜城，又见孤云海上生。\n感慨河山追失计，艰难戎马发深情。\n埋轮拗镞周千亩，蔓草枯杨汉二京。\n今日大梁非旧国，夷门愁杀老侯赢。\n\n",
  "dynasty": "清代",
  "id": 69298,
  "name": "海上（四首）",
  "poet": {
    "desc": "顾炎武（1613.7.15-1682.2.15），汉族，明朝南直隶苏州府昆山（今江苏省昆山市）千灯镇人，本名绛，乳名藩汉，别名继坤、圭年，字忠清、宁人，亦自署蒋山佣；南都败后，因为仰慕文天祥学生王炎午的为人，改名炎武。因故居旁有亭林湖，学者尊为亭林先生。明末清初的杰出的思想家、经学家、史地学家和音韵学家，与黄宗羲、王夫之并称为明末清初“三大儒”。其主要作品有《日知录》、《天下郡国利病书》、《肇域志》、《音学五书》、《韵补正》、《古音表》、《诗本音》、《唐韵正》、《音论》、《金石文字记》、《亭林诗文集》等。",
    "id": 1645,
    "image": "https://raw.githubusercontent.com/hujiaweibujidao/poetry/master/image/image_1645.jpg",
    "name": "顾炎武",
    "star": 0
  },
  "star": 9,
  "tags": []
}