{
  "content": "褭褭东风吹水国，金鸦影暖南山北。蒲抽小剑割湘波， \n柳拂长眉舞春色。白铜堤下烟苍苍，林端细蕊参差香。 \n绿桑枝下见桃叶，回看青云空断肠。 \n乌足迟迟日宫里，天门击鼓龙蛇起。风师剪翠换枯条， \n青帝挼蓝染江水。蜂蝶缤纷抱香蕊，锦鳞跳掷红云尾。 \n绣衣白马不归来，双成倚槛春心醉。",
  "dynasty": "唐代",
  "id": 42369,
  "name": "春二首",
  "poet": {
    "id": 0,
    "name": "无名氏",
    "star": 0
  },
  "star": 23,
  "tags": []
}