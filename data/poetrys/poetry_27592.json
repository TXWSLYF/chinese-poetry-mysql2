{
  "content": "去年桐落故溪上，把笔偶题归燕诗。江楼今日送归燕， \n正是去年题叶时。叶落燕归真可惜，东流玄发且无期。 \n笑筵歌席反惆怅，明月清风怆别离。庄叟彭殇同在梦， \n陶潜身世两相遗。一丸五色成虚语，石烂松薪更莫疑。 \n哆侈不劳文似锦，进趋何必利如锥。钱神任尔知无敌， \n酒圣于吾亦庶几。江畔秋光蟾阁镜，槛前山翠茂陵眉。 \n樽香轻泛数枝菊，檐影斜侵半局棋。休指宦游论巧拙， \n只将愚直祷神祇.三吴烟水平生念，宁向闲人道所之。",
  "dynasty": "唐代",
  "id": 27592,
  "name": "题桐叶",
  "poet": {
    "desc": "杜牧（公元803－约852年），字牧之，号樊川居士，汉族，京兆万年（今陕西西安）人，唐代诗人。杜牧人称“小杜”，以别于杜甫。与李商隐并称“小李杜”。因晚年居长安南樊川别墅，故后世称“杜樊川”，著有《樊川文集》。",
    "id": 211,
    "image": "https://raw.githubusercontent.com/hujiaweibujidao/poetry/master/image/image_211.jpg",
    "name": "杜牧",
    "star": 0
  },
  "star": 1,
  "tags": []
}