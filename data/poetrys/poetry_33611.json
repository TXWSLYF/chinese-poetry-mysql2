{
  "content": "予方任疏慵，地僻即所好。江流背村落，偶往心已嫪。 \n田家相去远，岑寂且纵傲。出户手先筇，见人头未帽。 \n南泾有渔父，往往携稚造。问其所以渔，对我真蹈道。 \n我初簎鱼鳖，童丱至于耄。窟穴与生成，自然通壸奥。 \n孜孜戒吾属，天物不可暴。大小参去留，候其孳养报。 \n终朝获鱼利，鱼亦未常耗。同覆天地中，违仁辜覆焘。 \n余观为政者，此意谅难到。民皆死搜求，莫肯兴愍悼。 \n今年川泽旱，前岁山源潦。牒诉已盈庭，闻之类禽噪。 \n譬如死鸡鹜，岂不容乳抱。孟子讥宋人，非其揠苗躁。 \n吾嘉渔父旨，雅叶贤哲操。倘遇采诗官，斯文诚敢告。",
  "dynasty": "唐代",
  "id": 33611,
  "name": "南泾渔父",
  "poet": {
    "desc": "陆龟蒙（？～公元881年），唐代农学家、文学家，字鲁望，别号天随子、江湖散人、甫里先生，江苏吴县人。曾任湖州、苏州刺史幕僚，后隐居松江甫里，编著有《甫里先生文集》等。 他的小品文主要收在《笠泽丛书》中，现实针对性强，议论也颇精切，如《野庙碑》、《记稻鼠》等。陆龟蒙与皮日休交友，世称“皮陆”，诗以写景咏物为多。",
    "id": 335,
    "image": "https://raw.githubusercontent.com/hujiaweibujidao/poetry/master/image/image_335.jpg",
    "name": "陆龟蒙",
    "star": 0
  },
  "star": 2,
  "tags": []
}