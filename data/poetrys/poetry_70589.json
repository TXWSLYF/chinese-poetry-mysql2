{
  "content": "罢罢耍耍，茫茫世界尽宽大。五斗米折不得彭泽腰，一碗饭受不得淮阴跨。\n种几亩邵平瓜，卜几文君平卦。哈哈，快活煞！心窝里无牵挂，耳跟厢没嘈杂。\n哈哈，世上人劳劳堪讶！\n　　你看那秦代长城替别人打，汉朝陵寝被偷儿挖。魏时铜雀台，到如今无片瓦。\n哈哈，名利场最兜搭！班定远玉门关，枉白了青丝发。马新息铜柱标，抵不得明\n珠价。哈哈，却更有几般堪讶！\n　　动不动说甚么玉堂金马，虚费了文园笔札。只恐怕渴死了汉相如，空落下文\n君再寡。哈哈，到头来都是假！总饶你事业伊周，文章董贾，少不得北邙山下。\n哈哈，俺归去也呀！\n　　身不关陶唐禹夏，梦不想谋王定霸。容膝的是竹椽茅檐，点景的是琴棋书画，\n忘机的是鸥鱼凫鸭。更有那橘柚园遮周匝，兰地平坡凸凹。俺可也不痴又不呆，\n不聋又不哑。谁肯把韶光来虚那？哈哈，俺归去也呀！\n　　从负郭问桑麻，遇邻翁数花甲。铁笛儿在牛角上挂，酒瓢儿在渔竿上插，诗\n囊儿在驴背上跨。眼底事抛却了万万千千，杯中物直饮到七七八八。欢百岁谁似\n咱？哈哈，要罢便罢！分付与风月烟霞，准备着归家来耍耍。",
  "dynasty": "元代",
  "id": 70589,
  "name": "【小石调】归来乐",
  "poet": {
    "id": 0,
    "name": "未知作者",
    "star": 0
  },
  "star": 3,
  "tags": []
}