{
  "content": "仙翁已得道，混迹寻岩泉。肌肤冰雪莹，衣服云霞鲜。 \n绀发丝并致，龆容花共妍。方瞳点玄漆，高步凌非烟。 \n几见桑海变，莫知龟鹤年。所憩九清外，所游五岳巅。 \n轩昊旧为侣，松乔难比肩。每嗟人世人，役役如狂颠。 \n孰能脱羁鞅，尽遭名利牵。貌随岁律换，神逐光阴迁。 \n惟余负忧谴，憔悴湓江壖。衰鬓忽霜白，愁肠如火煎。 \n羁旅坐多感，裴回私自怜。晴眺五老峰，玉洞多神仙。 \n何当悯湮厄，授道安虚孱。我师惠然来，论道穷重玄。 \n浩荡八溟阔，志泰心超然。形骸既无束，得丧亦都捐。 \n岂识椿菌异，那知鹏鷃悬。丹华既相付，促景定当延。 \n玄功曷可报，感极惟勤拳。霓旌不肯驻，又归武夷川。 \n语罢倏然别，孤鹤升遥天。赋诗叙明德，永续步虚篇。",
  "dynasty": "唐代",
  "id": 23833,
  "name": "送毛仙翁（江州司马时作）",
  "poet": {
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。",
    "id": 665,
    "image": "https://raw.githubusercontent.com/hujiaweibujidao/poetry/master/image/image_665.jpg",
    "name": "白居易",
    "star": 0
  },
  "star": 1,
  "tags": []
}