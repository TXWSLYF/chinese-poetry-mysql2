{
  "content": "大雅废已久，人伦失其常。天若不生君，谁复为文纲。 \n迷者得道路，溺者遇舟航。国风人已变，山泽增辉光。 \n星辰有其位，岂合离帝傍。贤人既遐征，凤鸟安来翔。 \n少小慕高名，所念隔山冈。集卷新纸封，每读常焚香。 \n古来难自达，取鉴在贤良。未为知音故，徒恨名不彰。 \n谅无金石坚，性命岂能长。常恐一世中，不上君子堂。 \n伟哉清河子，少年志坚强。箧中有素文，千里求发扬。 \n自顾音韵乖，无因合宫商。幸君达精诚，为我求回章。",
  "dynasty": "唐代",
  "id": 15723,
  "name": "寄李益少监兼送张实游幽州",
  "poet": {
    "desc": "王建(约767年—约830年)：字仲初，生于颍川(今河南许昌)，唐朝诗人。其著作，《新唐书·艺文志》、《郡斋读书志》、《直斋书录解题》等皆作10卷，《崇文总目》作2卷。",
    "id": 482,
    "image": "https://raw.githubusercontent.com/hujiaweibujidao/poetry/master/image/image_482.jpg",
    "name": "王建",
    "star": 0
  },
  "star": 1,
  "tags": []
}