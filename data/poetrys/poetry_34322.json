{
  "content": "追逐翻嫌傍管弦，金钗击节自当筵。 \n风霜一夜燕鸿断，唱作江南袚禊天。 \n玉树花飘凤失栖，一声初压管弦低。 \n清回烦暑成潇洒，艳逐寒云变惨凄。 \n十斛明珠亦易拚，欲兼人艺古来难。 \n五云合是新声染，熔作琼浆洒露盘。 \n不似新声唱亦新，旋调玉管旋生春。 \n愁肠隔断珠帘外，只为今宵共听人。 \n十年逃难别云林，暂辍狂歌且听琴。 \n转觉淡交言有味，此声知是古人心。 \n五柳先生自识微，无言共笑手空挥。 \n胸中免被风波挠，肯为螳螂动杀机。 \n风霜寒水旅人心，几处笙歌绣户深。 \n分泊一场云散后，未胜初夜便听琴。 \n自怜眼暗难求药，莫恨花繁便有风。 \n桃李更开须强看，明年兼恐听歌聋。 \n白云深处寄生涯，岁暮生情赖此花。 \n蜂蝶绕来忙绕袖，似知教折送邻家。 \n重九仍重岁渐阑，强开病眼更登攀。 \n年年认得酣歌处，犹恐招魂葬故山。 \n绕壁依稀认写真，更须粉绘饰羸身。 \n凄凉不道身无寿，九日还无旧会人。 \n鹤氅花香搭槿篱，枕前蛩迸酒醒时。 \n夕阳似照陶家菊，黄蝶无穷压故枝。",
  "dynasty": "唐代",
  "id": 34322,
  "name": "歌者十二首",
  "poet": {
    "desc": "司空图（837～908）晚唐诗人、诗论家。字表圣，自号知非子，又号耐辱居士。祖籍临淮（今安徽泗县东南），自幼随家迁居河中虞乡（今山西永济）。唐懿宗咸通十年（869年）应试，擢进士上第，天复四年（904年），朱全忠召为礼部尚书，司空图佯装老朽不任事，被放还。后梁开平二年（908年），唐哀帝被弑，他绝食而死，终年七十二岁。司空图成就主要在诗论，《二十四诗品》为不朽之作。《全唐诗》收诗三卷。",
    "id": 163,
    "image": "https://raw.githubusercontent.com/hujiaweibujidao/poetry/master/image/image_163.jpg",
    "name": "司空图",
    "star": 0
  },
  "star": 1,
  "tags": []
}