{
  "content": "云门若邪里，泛鹢路才通。夤缘绿筱岸，遂得青莲宫。 \n天香众壑满，夜梵前山空。漾漾潭际月，飗飗杉上风。 \n兹焉多嘉遁，数子今莫同。凤归慨处士，鹿化闻仙公。 \n樵路郑州北，举井阿岩东。永夜岂云寐，曙华忽葱茏。 \n谷鸟啭尚涩，源桃惊未红。再来期春暮，当造林端穷。 \n庶几踪谢客，开山投剡中。",
  "dynasty": "唐代",
  "id": 2946,
  "name": "宿云门寺",
  "poet": {
    "desc": "宋之问，字延清，一名少连，汉族，汾州（今山西汾阳市）人。一说虢州弘农（今河南灵宝县）人。初唐时期的著名诗人。",
    "id": 248,
    "image": "https://raw.githubusercontent.com/hujiaweibujidao/poetry/master/image/image_248.jpg",
    "name": "宋之问",
    "star": 0
  },
  "star": 1,
  "tags": []
}