{
  "content": "我有一腹空谷虚，言之道有又还无。言之无兮不可舍， \n言之有兮不可居。谷兮谷兮太玄妙，神兮神兮真大道。 \n保之守之不死名，修之炼之仙人号。神得一以灵， \n谷得一以盈。若人能守一，只此是长生。本不远离， \n身还不见。炼之功若成，自然凡骨变。谷神不死玄牝门， \n出入绵绵道若存。修炼还须夜半子，河车般载上昆仑。 \n龙又吟，虎又啸，风云际会黄婆叫。火中姹女正含娇， \n回观水底婴儿俏。婴儿姹女见黄婆，儿女相逢两意和。 \n金殿玉堂门十二，金翁木母正来过。重门过后牢关锁， \n点检斗牛先下火。进火消阴始一阳，千岁仙桃初结果。 \n曲江东岸金乌飞，西岸清光玉兔辉。乌兔走归峰顶上， \n炉中姹女脱青衣。脱却青衣露素体，婴儿领入重帏里。 \n十月情浓产一男，说道长生永不死。劝君炼，劝君修， \n谷神不死此中求。此中悟取玄微处，与君白日登瀛洲。",
  "dynasty": "唐代",
  "id": 45743,
  "name": "谷神歌",
  "poet": {
    "desc": "吕岩，也叫做吕洞宾。唐末、五代著名道士。名□(一作□)，号纯阳子，自称回道人。世称吕祖或纯阳祖师，为民间神话故事八仙之一。较早的宋代记载，称他为“关中逸人”或“关右人”，元代以后比较一致的说法，则为河中府蒲坂县永乐镇（今属山西芮城）人，或称世传为东平（治在今山东东平）人。",
    "id": 375,
    "image": "https://raw.githubusercontent.com/hujiaweibujidao/poetry/master/image/image_375.jpg",
    "name": "吕岩",
    "star": 0
  },
  "star": 1,
  "tags": []
}