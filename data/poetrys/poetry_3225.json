{
  "content": "源水终无路，山阿若有人。驱羊先动石，走兔欲投巾。 \n洞晚秋泉冷，岩朝古树新。峰斜连鸟翅，磴叠上鱼鳞。 \n化鹤千龄早，元龟六代春。浮云今可驾，沧海自成尘。 \n振翮凌霜吹，正月伫天浔。回镳凌翠壑，飞轸控青岑。 \n岩深灵灶没，涧毁石渠沉。宫阙云间近，江山物外临。 \n玉坛栖暮夜，珠洞结秋阴。萧萧离俗影，扰扰望乡心。 \n谁意山游好，屡伤人事侵。",
  "dynasty": "唐代",
  "id": 3225,
  "name": "出境游山二首",
  "poet": {
    "desc": "王勃（649或650～676或675年），唐代诗人。汉族，字子安。绛州龙门(今山西河津)人。王勃与杨炯、卢照邻、骆宾王齐名，世称“初唐四杰”，其中王勃是“初唐四杰”之首。",
    "id": 289,
    "image": "https://raw.githubusercontent.com/hujiaweibujidao/poetry/master/image/image_289.jpg",
    "name": "王勃",
    "star": 0
  },
  "star": 7,
  "tags": []
}