{
  "content": "湖上二首\n远水晴天明落霞，古岸渔村横钓槎。翠帘沽酒家，画桥吹柳花。\n二客同游过虎溪，一径无尘穿翠微。寸心流水知，小窗明月归。\n春夜\n灯下愁春愁未醒，枕上吟诗吟未成。杏花残月明，竹根流水声。\n春思三首\n莺羽金衣舒晚风，燕嘴香泥沾乱红。翠帘花影重，五人春睡浓。\n春柳长亭倾酒樽，秋菊东篱洒泪痕。思君不见君，倚门空闭门。\n帘外轻寒归燕忙，桥下残红流水香。游人窥粉墙，玉骢嘶绿杨。",
  "dynasty": "元代",
  "id": 70395,
  "name": "【越调】凭阑人_湖上二首远",
  "poet": {
    "desc": "张可久（约1270～1348以后）字小山（一说名伯远，字可久，号小山）（《尧山堂外纪》）；一说名张可久肖像（林晋生作）可久，字伯远，号小山（《词综》）；又一说字仲远，号小山（《四库全书总目提要》），庆元（治所在今浙江宁波鄞县）人，元朝重要散曲家，剧作家，与乔吉并称“双壁”，与张养浩合为“二张”。",
    "id": 394,
    "image": "https://raw.githubusercontent.com/hujiaweibujidao/poetry/master/image/image_394.jpg",
    "name": "张可久",
    "star": 0
  },
  "star": 2,
  "tags": []
}