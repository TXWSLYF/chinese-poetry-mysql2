{
  "content": "天上中台正，人间一品高。休明值尧舜，勋业过萧曹。 \n始擅文三捷，终兼武六韬。动人名赫赫，忧国意忉忉。 \n荡蔡擒封豕，平齐斩巨鳌。两河收土宇，四海定波涛。 \n宠重移宫龠，恩新换阃旄。保厘东宅静，守护北门牢。 \n晋国封疆阔，并州士马豪。胡兵惊赤帜，边雁避乌号。 \n令下流如水，仁沾泽似膏。路喧歌五袴，军醉感单醪。 \n将校森貔武，宾僚俨隽髦。客无烦夜柝，吏不犯秋毫。 \n神在台骀助，魂亡猃狁逃。德星销彗孛，霖雨灭腥臊。 \n烽戍高临代，关河远控洮。汾云晴漠漠，朔吹冷颾颾. \n豹尾交牙戟，虬须捧佩刀。通天白犀带，照地紫麟袍。 \n羌管吹杨柳，燕姬酌蒲萄。银含凿落盏，金屑琵琶槽。 \n遥想从军乐，应忘报国劳。紫微留北阙，绿野寄东皋。 \n忽忆前时会，多惭下客叨。清宵陪宴话，美景从游遨。 \n花月还同赏，琴诗雅自操。朱弦拂宫徵，洪笔振风骚。 \n近竹开方丈，依林架桔槔。春池八九曲，画舫两三艘。 \n径滑苔黏屐，潭深水没篙。绿丝萦岸柳，红粉映楼桃。 \n为穆先陈醴，招刘共藉糟。舞鬟金翡翠，歌颈玉蛴螬。 \n盛德终难过，明时岂易遭。公虽慕张范，帝未舍伊皋。 \n眷恋心方结，踟蹰首已搔。鸾皇上寥廓，燕雀任蓬蒿。 \n欲献文狂简，徒烦思郁陶。可怜四百字，轻重抵鸿毛。",
  "dynasty": "唐代",
  "id": 23635,
  "name": "寄献北都留守裴令公",
  "poet": {
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。",
    "id": 665,
    "image": "https://raw.githubusercontent.com/hujiaweibujidao/poetry/master/image/image_665.jpg",
    "name": "白居易",
    "star": 0
  },
  "star": 2,
  "tags": []
}