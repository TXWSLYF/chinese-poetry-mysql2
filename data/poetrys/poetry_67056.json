{
  "content": "紫陌风光好，绣阁绮罗香。相将人月圆夜，早庆贺新郎。先自少年心意，为惜殢人娇态，久俟愿成双。此夕于飞乐，共学燕归梁。 \n索酒子，迎仙客，醉红妆。诉衷情处，些儿好语意难忘。但愿千秋岁里，结取万年欢会，恩爱应天长。行喜长春宅，兰玉满庭芳。",
  "dynasty": "宋代",
  "id": 67056,
  "name": "水调歌头（贺人新娶，集曲名）",
  "poet": {
    "desc": "哀长吉（生卒年不详）字叔巽，又字寿之，晚号委顺翁，崇安（今属福建）人。嘉定十三年（1220） 进士。授邵武簿，调靖江书记，秩满归隐武夷山。 有《鸡肋集》，《全宋词》辑其词六首。",
    "id": 2939,
    "name": "哀长吉",
    "star": 0
  },
  "star": 2,
  "tags": []
}