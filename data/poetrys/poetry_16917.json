{
  "content": "洞真善救世，守夜看仙经。俾我外持内，当兹申配庚。 \n斋心已恬愉，澡身自澄明。沉沉帘帏下，霭霭灯烛清。 \n四支动有息，一室虚白生。收视忘趋舍，叩齿集神灵。 \n伊予嗜欲寡，居常痾恙轻。三尸既伏窜，九藏乃和平。 \n无令耳目胜，则使性命倾。窅然深夜中，若与元气并。 \n释宗称定慧，儒师著诚明。派分示三教，理诣无二名。 \n吉祥能止止，委顺则生生。视履苟无咎，天祐期永贞。 \n应物智不劳，虚中理自冥。岂资金丹术，即此驻颓龄。",
  "dynasty": "唐代",
  "id": 16917,
  "name": "与道者同守庚申",
  "poet": {
    "desc": "权德舆，唐代文学家。字载之。天水略阳（今甘肃秦安）人。后徙润州丹徒（今江苏镇江）。德宗时，召为太常博士，改左补阙，迁起居舍人、知制诰，进中书舍人。宪宗时，拜礼部尚书、同中书门下平章事，后徙刑部尚书，复以检校吏部尚书出为山南西道节度使。卒谥文，后人称为权文公。",
    "id": 603,
    "image": "https://raw.githubusercontent.com/hujiaweibujidao/poetry/master/image/image_603.jpg",
    "name": "权德舆",
    "star": 0
  },
  "star": 1,
  "tags": []
}