{
  "content": "楚人千万户，生死系时君。当璧便为嗣，贤愚安可分。 \n干戈长浩浩，篡乱亦纷纷。纵有明在下，区区何足云。 \n陶虞事已远，尼父独将明。潜穴龙无位，幽林兰自生。 \n楚王谋授邑，此意复中倾。未别子西语，纵来何所成。 \n平王渐昏惑，无极转承恩。子建犹相贰，伍奢安得存。 \n生居宫雉閟，死葬寝园尊。岂料奔吴士，鞭尸郢市门。 \n惧盈因邓曼，罢猎为樊姬。盛德留金石，清风鉴薄帷。 \n襄王忽妖梦，宋玉复淫辞。万事捐宫馆，空山云雨期。 \n宜僚南市住，未省食人恩。临难忽相感，解纷宁用言。 \n何如晋夷甫，坐占紫微垣。看著五胡乱，清谈空自尊。 \n谁恃王深宠，谁为楚上卿。包胥心独许，连夜哭秦兵。 \n千乘徒虚尔，一夫安可轻。殷勤聘名士，莫但倚方城。 \n梁业雄图尽，遗孙世运消。宣明徒有号，江汉不相朝。 \n碑碣高临路，松枝半作樵。唯馀开圣寺，犹学武皇妖。 \n江陵南北道，长有远人来。死别登舟去，生心上马回。 \n荣枯诚异日，今古尽同灰。巫峡朝云起，荆王安在哉。 \n三峡连天水，奔波万里来。风涛各自急，前后苦相推。 \n倒入黄牛漩，惊冲滟滪堆。古今流不尽，流去不曾回。 \n八荒同日月，万古共山川。生死既由命，兴衰还付天。 \n栖栖王粲赋，愤愤屈平篇。各自埋幽恨，江流终宛然。",
  "dynasty": "唐代",
  "id": 20576,
  "name": "楚歌十首（江陵时作）",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 2,
  "tags": []
}