{
  "content": "青阳布王道，玄览陶真性。欣若天下春，高逾域中圣。 \n神皋类观赏，帝里如悬镜。缭绕八川浮，岧峣双阙映。 \n晓色遍昭阳，晴云卷建章。华滋的皪丹青树， \n颢气氤氲金玉堂。尚有灵蛇下鄜畤，还征瑞宝入陈仓。 \n自昔秦奢汉穷武，后庭万馀宫百数。旗回五丈殿千门， \n连绵南隥出西垣。广画螓蛾夸窈窕，罗生玳瑁象昆仑。 \n乃眷天晴兴隐恤，古来土木良非一。荆临章观赵丛台。 \n何如尧阶将禹室。层栏窈窕下龙舆，清管逶迤半绮疏。 \n一听南风引鸾舞，长谣北极仰鹑居。",
  "dynasty": "唐代",
  "id": 5116,
  "name": "奉和御制春台望",
  "poet": {
    "desc": "贺知章(659—744)，字季真，号四明狂客，汉族，唐越州（今绍兴）永兴(今浙江萧山)人，贺知章诗文以绝句见长，除祭神乐章、应制诗外，其写景、抒怀之作风格独特，清新潇洒，著名的《咏柳》、《回乡偶书》两首脍炙人口，千古传诵，今尚存录入《全唐诗》共19首。",
    "id": 368,
    "image": "https://raw.githubusercontent.com/hujiaweibujidao/poetry/master/image/image_368.jpg",
    "name": "贺知章",
    "star": 0
  },
  "star": 12,
  "tags": []
}