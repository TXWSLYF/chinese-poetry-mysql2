{
  "content": "青宫朱邸翊皇闱，玉叶琼蕤发紫微。姬姜本来舅甥国， \n卜筮俱道凤凰飞。星昴殷冬献吉日，夭桃秾李遥相匹。 \n鸾车凤传王子来，龙楼月殿天孙出。平台火树连上阳， \n紫炬红轮十二行。丹炉飞铁驰炎焰，炎霞烁电吐明光。 \n绿輧绀幰纷如雾，节鼓清笳前启路。城隅靡靡稍东还， \n桥上鳞鳞转南渡。五方观者聚中京，四合尘烟涨洛城。 \n商女香车珠结网，天人宝马玉繁缨。百壶渌酒千斤肉， \n大道连延障锦轴。先祝圣人寿万年，复祷宜家承百禄。 \n珊瑚刻盘青玉尊，因之假道入梁园。梁园山竹凝云汉， \n仰望高楼在天半。翠幕兰堂苏合薰，珠帘挂户水波纹。 \n别起芙蓉织成帐，金缕鸳鸯两相向。罽茵饰地承雕履， \n花烛分阶移锦帐。织女西垂隐烛台，双童连缕合欢杯。 \n蔼蔼绮庭嫔从列，娥娥红粉扇中开。黄金两印双花绶， \n富贵婚姻古无有。清歌棠棣美王姬，流化邦人正夫妇。",
  "dynasty": "唐代",
  "id": 4306,
  "name": "安乐郡主花烛行",
  "poet": {
    "desc": "张说(667年～730年) 唐代文学家，诗人，政治家。字道济，一字说之。原籍范阳（今河北涿县），世居河东（今山西永济），徙家洛阳。",
    "id": 149,
    "image": "https://raw.githubusercontent.com/hujiaweibujidao/poetry/master/image/image_149.jpg",
    "name": "张说",
    "star": 0
  },
  "star": 2,
  "tags": []
}