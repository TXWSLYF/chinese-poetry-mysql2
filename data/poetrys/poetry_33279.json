{
  "content": "古观岑且寂，幽人情自怡。一来包山下，三宿湖之湄。 \n况此深夏夕，不逢清月姿。玉泉浣衣后，金殿添香时。 \n客省高且敞，客床蟠复奇。石枕冷入脑，笋席寒侵肌。 \n气清寐不著，起坐临阶墀。松阴忽微照，独见萤火芝。 \n素鹤警微露，白莲明暗池。窗棂带乳藓，壁缝含云蕤。 \n闻磬走魍魉，见烛奔羁雌。沆瀣欲滴沥，芭蕉未离披。 \n五更山蝉响，醒发如吹篪。杉风忽然起，飘破步虚词。 \n道客巾屦样，上清朝礼仪。明发作此事，岂复甘趋驰。",
  "dynasty": "唐代",
  "id": 33279,
  "name": "太湖诗。三宿神景宫",
  "poet": {
    "desc": "皮日休，字袭美，一字逸少，生于公元834至839年间，卒于公元902年以后。曾居住在鹿门山，自号鹿门子，又号间气布衣、醉吟先生。晚唐文学家、散文家，与陆龟蒙齐名，世称\"皮陆\"。今湖北天门人（《北梦琐言》），汉族。咸通八年（867）进士及第，在唐时历任苏州军事判官（《吴越备史》）、著作佐郎、太常博士、毗陵副使。后参加黄巢起义，或言“陷巢贼中”（《唐才子传》），任翰林学士，起义失败后不知所踪。诗文兼有奇朴二态，且多为同情民间疾苦之作。《新唐书·艺文志》录有《皮日休集》、《皮子》、《皮氏鹿门家钞》多部。",
    "id": 604,
    "image": "https://raw.githubusercontent.com/hujiaweibujidao/poetry/master/image/image_604.jpg",
    "name": "皮日休",
    "star": 0
  },
  "star": 1,
  "tags": []
}