{
  "content": "远屿霭将夕，玩幽行自迟。归人不计日，流水闲相随。 \n辍棹古崖口，扪萝春景迟。偶因回舟次，宁与前山期。 \n对此瑶草色，怀君琼树枝。浮云去寂寞，白鸟相因依。 \n何事爱高隐，但令劳远思。穷年卧海峤，永望愁天涯。 \n吾亦从此去，扁舟何所之。迢迢江上帆，千里东风吹。",
  "dynasty": "唐代",
  "id": 6909,
  "name": "入白沙渚，夤缘二十五里至石窟山下，怀天台陆山人",
  "poet": {
    "desc": "刘长卿(约726 — 约786)，字文房，汉族，宣城（今属安徽）人，唐代诗人。后迁居洛阳，河间（今属河北）为其郡望。玄宗天宝年间进士。肃宗至德中官监察御史，后为长洲县尉，因事下狱，贬南巴尉。代宗大历中任转运使判官，知淮西、鄂岳转运留后，又被诬再贬睦州司马。德宗建中年间，官终随州刺史，世称刘随州。",
    "id": 104,
    "image": "https://raw.githubusercontent.com/hujiaweibujidao/poetry/master/image/image_104.jpg",
    "name": "刘长卿",
    "star": 0
  },
  "star": 1,
  "tags": []
}