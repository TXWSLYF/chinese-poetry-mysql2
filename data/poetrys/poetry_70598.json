{
  "content": "山中杂书三首\n罢手，去休，已落在渊明后。百年心事付沙鸥，更谁是忘机友。洞口渔舟，桥边村酒，这清闲何处有？树头，锦鸠，花外啼春昼。\n夜长，未央，盼杀鸡三唱。东华听漏满靴霜，却笑渊明强。月朗禅床，风清鹤帐，梦不到名利场。草堂，暗香，春已到梅梢上。\n醉馀，草书，李愿盘谷序。青山一片范宽图，怪我来何暮？鹤骨清瘦，蜗壳蘧庐，得安闲心自足。蹇驴，和酒壶，风雪梅花路。\n野景亭\n瓜田邵平，草堂杜陵，五柳庄彭泽令。牵牛篱落掩柴荆，犬吠林塘静。树顶蟾明，水面风生，听渔歌三四声。小亭，野景，动著我莼鲈兴。\n酸斋席上听胡琴\n玉鞭，翠钿，记马上昭君面。一梭银线解冰泉，碎拆俪珠串。雁舞秋烟，莺啼春院，伤心塞草边。醉仙，彩笺，写万里关山怨。\n春思\n见他，问咱，怎忘了当初话？东风残梦小窗纱，月冷秋千架。自把琵琶，灯前弹罢，春深不到家。五花，骏马，何处垂杨下。\n梅友元帅席上\n老夫，病余，尚草《长门赋》。阿莲娇吻贯骊珠，试听《莺啼序》。玉露冰壶，香风琼树，醉归来不用扶。小奴，按舞，看了梅花去。",
  "dynasty": "元代",
  "id": 70598,
  "name": "【中吕】朝天子_山中杂书三",
  "poet": {
    "desc": "张可久（约1270～1348以后）字小山（一说名伯远，字可久，号小山）（《尧山堂外纪》）；一说名张可久肖像（林晋生作）可久，字伯远，号小山（《词综》）；又一说字仲远，号小山（《四库全书总目提要》），庆元（治所在今浙江宁波鄞县）人，元朝重要散曲家，剧作家，与乔吉并称“双壁”，与张养浩合为“二张”。",
    "id": 394,
    "image": "https://raw.githubusercontent.com/hujiaweibujidao/poetry/master/image/image_394.jpg",
    "name": "张可久",
    "star": 0
  },
  "star": 2,
  "tags": []
}