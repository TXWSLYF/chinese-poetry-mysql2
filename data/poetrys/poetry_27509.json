{
  "content": "处士有儒术，走可挟车輈.坛宇宽帖帖，符彩高酋酋。 \n不爱事耕稼，不乐干王侯。四十馀年中，超超为浪游。 \n元和五六岁，客于幽魏州。幽魏多壮士，意气相淹留。 \n刘济愿跪履，田兴请建筹。处士拱两手，笑之但掉头。 \n自此南走越，寻山入罗浮。愿学不死药，粗知其来由。 \n却于童顶上，萧萧玄发抽。我作八品吏，洛中如系囚。 \n忽遭冀处士，豁若登高楼。拂榻与之坐，十日语不休。 \n论今星璨璨，考古寒飕飕。治乱掘根本，蔓延相牵钩。 \n武事何骏壮，文理何优柔。颜回捧俎豆，项羽横戈矛。 \n祥云绕毛发，高浪开咽喉。但可感神鬼，安能为献酬。 \n好入天子梦，刻像来尔求。胡为去吴会，欲浮沧海舟。 \n赠以蜀马箠，副之胡罽裘。饯酒载三斗，东郊黄叶稠。 \n我感有泪下，君唱高歌酬。嵩山高万尺，洛水流千秋。 \n往事不可问，天地空悠悠。四百年炎汉，三十代宗周。 \n二三里遗堵，八九所高丘。人生一世内，何必多悲愁。 \n歌阕解携去，信非吾辈流。",
  "dynasty": "唐代",
  "id": 27509,
  "name": "洛中送冀处士东游",
  "poet": {
    "desc": "杜牧（公元803－约852年），字牧之，号樊川居士，汉族，京兆万年（今陕西西安）人，唐代诗人。杜牧人称“小杜”，以别于杜甫。与李商隐并称“小李杜”。因晚年居长安南樊川别墅，故后世称“杜樊川”，著有《樊川文集》。",
    "id": 211,
    "image": "https://raw.githubusercontent.com/hujiaweibujidao/poetry/master/image/image_211.jpg",
    "name": "杜牧",
    "star": 0
  },
  "star": 2,
  "tags": []
}