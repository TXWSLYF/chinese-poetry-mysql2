{
  "content": "知识久去眼，吾行其既远。瞢瞢莫訾省，默默但寝饭。 \n子兮何为者，冠珮立宪宪。何氏之从学，兰蕙已满畹。 \n于何玩其光，以至岁向晚。治惟尚和同，无俟于謇謇。 \n或师绝学贤，不以艺自挽。子兮独如何，能自媚婉娩。 \n金石出声音，宫室发关楗。何人识章甫，而知骏蹄踠. \n惜乎吾无居，不得留息偃。临当背面时，裁诗示缱绻。 \n英英桂林伯，实惟文武特。远劳从事贤，来吊逐臣色。 \n南裔多山海，道里屡纡直。风波无程期，所忧动不测。 \n子行诚艰难，我去未穷极。临别且何言，有泪不可拭。 \n吾友柳子厚，其人艺且贤。吾未识子时，已览赠子篇。 \n寤寐想风采，于今已三年。不意流窜路，旬日同食眠。 \n所闻昔已多，所得今过前。如何又须别，使我抱悁悁。 \n势要情所重，排斥则埃尘。骨肉未免然，又况四海人。 \n嶷嶷桂林伯，矫矫义勇身。生平所未识，待我逾交亲。 \n遗我数幅书，继以药物珍。药物防瘴疠，书劝养形神。 \n不知四罪地，岂有再起辰。穷途致感激，肝胆还轮囷。 \n读书患不多，思义患不明。患足已不学，既学患不行。 \n子今四美具，实大华亦荣。王官不可阙，未宜后诸生。 \n嗟我摈南海，无由助飞鸣。 \n寄书龙城守，君骥何时秣。峡山逢飓风，雷电助撞捽。 \n乘潮簸扶胥，近岸指一发。两岩虽云牢，水石互飞发。 \n屯门虽云高，亦映波浪没。余罪不足惜，子生未宜忽。 \n胡为不忍别，感谢情至骨。",
  "dynasty": "唐代",
  "id": 17787,
  "name": "赠别元十八协律六首（桂林伯，桂管观察使裴行立也）",
  "poet": {
    "desc": "韩愈（768～824）字退之，唐代文学家、哲学家、思想家，河阳（今河南省焦作孟州市）人，汉族。祖籍河北昌黎，世称韩昌黎。晚年任吏部侍郎，又称韩吏部。谥号“文”，又称韩文公。他与柳宗元同为唐代古文运动的倡导者，主张学习先秦两汉的散文语言，破骈为散，扩大文言文的表达功能。宋代苏轼称他“文起八代之衰”，明人推他为唐宋八大家之首，与柳宗元并称“韩柳”，有“文章巨公”和“百代文宗”之名，作品都收在《昌黎先生集》里。韩愈在思想上是中国“道统”观念的确立者，是尊儒反佛的里程碑式人物。",
    "id": 682,
    "image": "https://raw.githubusercontent.com/hujiaweibujidao/poetry/master/image/image_682.jpg",
    "name": "韩愈",
    "star": 0
  },
  "star": 7,
  "tags": []
}