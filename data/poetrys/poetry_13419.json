{
  "content": "鲜于仲通正当年，章仇兼琼在蜀川。约束蜀儿采马鞭， \n蜀儿采鞭不敢眠。横截斜飞飞鸟边，绳桥夜上层崖颠。 \n头插白云跨飞泉，采得马鞭长且坚。浮沤丁子珠联联， \n灰煮蜡楷光烂然。章仇兼琼持上天，上天雨露何其偏。 \n飞龙闲厩马数千，朝饮吴江夕秣燕。红尘扑辔汗湿鞯， \n师子麒麟聊比肩。江面昆明洗刷牵，四蹄踏浪头枿天。 \n蛟龙稽颡河伯虔，拓羯胡雏脚手鲜。陈闳韩干丹青妍， \n欲貌未貌眼欲穿。金鞍玉勒锦连乾，骑入桃花杨柳烟。 \n十二楼中奏管弦，楼中美人夺神仙。争爱大家把此鞭， \n禄山入关关破年。忽见扬州北邙前，只有人还千一钱。 \n亭亭笔直无皴节，磨捋形相一条铁。市头格是无人别， \n江海贱臣不拘绁。垂窗挂影西窗缺，稚子觅衣挑仰穴。 \n家童拾薪几拗折，玉润犹沾玉垒雪。碧鲜似染苌弘血， \n蜀帝城边子规咽。相如桥上文君绝，往年策马降至尊， \n七盘九折横剑门。穆王八骏超昆仑，安用冉冉孤生根。 \n圣人不贵难得货，金玉珊瑚谁买恩。",
  "dynasty": "唐代",
  "id": 13419,
  "name": "露青竹杖歌",
  "poet": {
    "desc": "顾况（生卒年不详），字逋翁，号华阳真逸（一说华阳真隐）。晚年自号悲翁，汉族，唐朝海盐人，（今在浙江海宁境内）人。唐代诗人、画家、鉴赏家。他一生官位不高，曾任著作郎，因作诗嘲讽得罪权贵，贬饶州司户参军。晚年隐居茅山，有《华阳集》行世。",
    "id": 49,
    "image": "https://raw.githubusercontent.com/hujiaweibujidao/poetry/master/image/image_49.jpg",
    "name": "顾况",
    "star": 0
  },
  "star": 1,
  "tags": []
}