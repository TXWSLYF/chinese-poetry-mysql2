{
  "content": "昨夜江楼上，吟君数十篇。词飘朱槛底，韵堕渌江前。 \n清楚音谐律，精微思入玄。收将白雪丽，夺尽碧云妍。 \n寸截金为句，双雕玉作联。八风凄间发，五彩烂相宣。 \n冰扣声声冷，珠排字字圆。文头交比绣，筋骨软于绵。 \n澒涌同波浪，铮鏦过管弦。醴泉流出地，钧乐下从天。 \n神鬼闻如泣，鱼龙听似禅。星回疑聚集，月落为留连。 \n雁感无鸣者，猿愁亦悄然。交流迁客泪，停住贾人船。 \n暗被歌姬乞，潜闻思妇传。斜行题粉壁，短卷写红笺。 \n肉味经时忘，头风当日痊。老张知定伏，短李爱应颠。 \n道屈才方振，身闲业始专。天教声烜赫，理合命迍邅。 \n顾我文章劣，知他气力全。工夫虽共到，巧拙尚相悬。 \n各有诗千首，俱抛海一边。白头吟处变，青眼望中穿。 \n酬答朝妨食，披寻夜废眠。老偿文债负，宿结字因缘。 \n每叹陈夫子，常嗟李谪仙。名高折人爵，思苦减天年。 \n不得当时遇，空令后代怜。相悲今若此，湓浦与通川。",
  "dynasty": "唐代",
  "id": 22230,
  "name": "江楼夜吟元九律诗，成三十韵",
  "poet": {
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。",
    "id": 665,
    "image": "https://raw.githubusercontent.com/hujiaweibujidao/poetry/master/image/image_665.jpg",
    "name": "白居易",
    "star": 0
  },
  "star": 1,
  "tags": []
}