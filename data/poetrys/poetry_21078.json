{
  "content": "年年买马阴山道，马死阴山帛空耗。元和天子念女工， \n内出金银代酬犒。臣有一言昧死进，死生甘分答恩焘。 \n费财为马不独生，耗帛伤工有他盗。臣闻平时七十万匹马， \n关中不省闻嘶噪。四十八监选龙媒，时贡天庭付良造。 \n如今坰野十无一，尽在飞龙相践暴。万束刍茭供旦暮， \n千钟菽粟长牵漕。屯军郡国百馀镇，缣缃岁奉春冬劳。 \n税户逋逃例摊配，官司折纳仍贪冒。挑纹变di力倍费， \n弃旧从新人所好。越縠缭绫织一端，十匹素缣功未到。 \n豪家富贾逾常制，令族清班无雅操。从骑爱奴丝布衫， \n臂鹰小儿云锦韬。群臣利己要差僭，天子深衷空悯悼。 \n绰立花砖鹓凤行，雨露恩波几时报。",
  "dynasty": "唐代",
  "id": 21078,
  "name": "和李校书新题乐府十二首。阴山道",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 1,
  "tags": []
}