{
  "content": "天官乘车建朱旗，赤旛前亚风卷披。\n二龙缓驾苍髯垂，印箱傍挈文籍随。\n双骖推轭如畏迟，行从冠服多威仪。\n水官自有真龙骑，两佐并跨鲸尾螭。\n步趋群吏怪眼眉，云生海面无端涯。\n雷部处上相与期，人身兽爪负鼓驰。\n後有同类挟且搥，次执雷镜风囊吹。\n青蛇有角鱼足鬐，上下引导神所施。\n地官既失不可知，此画传是阎令为。\n设色鲜润笔法奇，绢理腻滑鸡子皮。\n吴生龙王多裂隳，八轴展玩忘晨炊。\n李成山水晓景移，黄荼花竹雀拥枝。\n韩干马本模搭时，神骏都失存毫氂。\n日高腹枵眼眦眵，邂逅获见何言疲。\n厚谢主翁意不衰，他日饱目看无遗。",
  "dynasty": "宋代",
  "id": 73017,
  "name": "观杨之美画",
  "poet": {
    "desc": "梅尧臣（1002～1060）字圣俞，世称宛陵先生，北宋著名现实主义诗人。汉族，宣州宣城（今属安徽）人。宣城古称宛陵，世称宛陵先生。初试不第，以荫补河南主簿。50岁后，于皇祐三年（1051）始得宋仁宗召试，赐同进士出身，为太常博士。以欧阳修荐，为国子监直讲，累迁尚书都官员外郎，故世称“梅直讲”、“梅都官”。曾参与编撰《新唐书》，并为《孙子兵法》作注，所注为孙子十家著（或十一家著）之一。有《宛陵先生集》60卷，有《四部丛刊》影明刊本等。词存二首。",
    "id": 131,
    "image": "https://raw.githubusercontent.com/hujiaweibujidao/poetry/master/image/image_131.jpg",
    "name": "梅尧臣",
    "star": 0
  },
  "star": 1,
  "tags": []
}