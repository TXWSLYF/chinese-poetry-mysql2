{
  "content": "江海今为客，风波失所依。白云心已负，黄绶计仍非。 \n累辱群公荐，频沾一尉微。去缘焚玉石，来为采葑菲。 \n州县名何在，渔樵事亦违。故山桃李月，初服薜萝衣。 \n熊轼分朝寄，龙韬解贼围。风谣传吏体，云物助兵威。 \n白雪飘辞律，青春发礼闱。引军横吹动，援翰捷书挥。 \n草映翻营绿，花临檄羽飞。全吴争转战，狂虏怯知机。 \n忆昨趋金节，临时废玉徽。俗流应不厌，静者或相讥。 \n世难慵干谒，时闲喜放归。潘郎悲白发，谢客爱清辉。 \n樗散材因弃，交亲迹已稀。独愁看五柳，无事掩双扉。 \n世累多行路，生涯向钓矶。榜连溪水碧，家羡渚田肥。 \n旅食伤飘梗，岩栖忆采薇。悠然独归去，回首望旌旗。",
  "dynasty": "唐代",
  "id": 6942,
  "name": "罢摄官后将还旧居，留辞李侍御",
  "poet": {
    "desc": "刘长卿(约726 — 约786)，字文房，汉族，宣城（今属安徽）人，唐代诗人。后迁居洛阳，河间（今属河北）为其郡望。玄宗天宝年间进士。肃宗至德中官监察御史，后为长洲县尉，因事下狱，贬南巴尉。代宗大历中任转运使判官，知淮西、鄂岳转运留后，又被诬再贬睦州司马。德宗建中年间，官终随州刺史，世称刘随州。",
    "id": 104,
    "image": "https://raw.githubusercontent.com/hujiaweibujidao/poetry/master/image/image_104.jpg",
    "name": "刘长卿",
    "star": 0
  },
  "star": 1,
  "tags": []
}