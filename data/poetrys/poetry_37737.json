{
  "content": "八蚕薄絮鸳鸯绮，半夜佳期并枕眠。 \n钟动红娘唤归去，对人匀泪拾金钿。 \n李夫人病已经秋，汉武看来不举头。 \n得所浓华销歇尽，楚魂湘血一生休。 \n谢家池馆花笼月，萧寺房廊竹飐风。 \n夜半酒醒凭槛立，所思多在别离中。 \n隋师战舰欲亡陈，国破应难保此身。 \n诀别徐郎泪如雨，镜鸾分后属何人。 \n七夕琼筵随事陈，兼花连蒂共伤神。 \n蜀王殿里三更月，不见骊山私语人。 \n夜寒春病不胜怀，玉瘦花啼万事乖。 \n薄幸檀郎断芳信，惊嗟犹梦合欢鞋。 \n呜咽离声管吹秋，妾身今日为君休。 \n齐奴不说平生事，忍看花枝谢玉楼。 \n青丝一绺堕云鬟，金剪刀鸣不忍看。 \n持谢君王寄幽怨，可能从此住人间。 \n陈宫兴废事难期，三阁空馀绿草基。 \n狎客沦亡丽华死，他年江令独来时。 \n晨肇重来路已迷，碧桃花谢武陵溪。 \n仙山目断无寻处，流水潺湲日渐西。 \n少卿降北子卿还，朔野离觞惨别颜。 \n却到茂陵唯一恸，节毛零落鬓毛斑。 \n梦里分明入汉宫，觉来灯背锦屏空。 \n紫台月落关山晓，肠断君恩信画工。",
  "dynasty": "唐代",
  "id": 37737,
  "name": "惆怅诗十二首",
  "poet": {
    "desc": "王涣（859--901），唐文学家。字文吉。太原（今属山西）人。中和、光启中，佐滑州王铎、京兆郑延昌幕掌笺奏。大顺二年（891）登进士第。",
    "id": 999,
    "name": "王涣",
    "star": 0
  },
  "star": 3,
  "tags": []
}