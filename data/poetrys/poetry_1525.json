{
  "content": "估客无住著，有利身即行。出门求火伴，入户辞父兄。 \n父兄相教示，求利莫求名。求名有所避，求利无不营。 \n火伴相勒缚，卖假莫卖诚。交关少交假，交假本生轻。 \n自兹相将去，誓死意不更。一解市头语，便无乡里情。 \n鍮石打臂钏，糯米炊项璎。归来村中卖，敲作金玉声。 \n村中田舍娘，贵贱不敢争。所费百钱本，已得十倍赢。 \n颜色转光净，饮食亦甘馨。子本频蕃息，货赂日兼并。 \n求珠驾沧海，采玉上荆衡。北买党项马，西擒吐蕃鹦。 \n炎洲布火浣，蜀地锦织成。越婢脂肉滑，奚僮眉眼明。 \n通算衣食费，不计远近程。经营天下遍，却到长安城。 \n城中东西市，闻客次第迎。迎客兼说客，多财为势倾。 \n客心本明黠，闻语心已惊。先问十常侍，次求百公卿。 \n侯家与主第，点缀无不精。归来始安坐，富与王家勍。 \n市卒酒肉臭，县胥家舍成。岂惟绝言语，奔走极使令。 \n大儿贩材木，巧识梁栋形。小儿贩盐卤，不入州县征。 \n一身偃市利，突若截海鲸。钩距不敢下，下则牙齿横。 \n生为估客乐，判尔乐一生。尔又生两子，钱刀何岁平。",
  "dynasty": "唐代",
  "id": 1525,
  "name": "相和歌辞。估客乐",
  "poet": {
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。",
    "id": 18,
    "image": "https://raw.githubusercontent.com/hujiaweibujidao/poetry/master/image/image_18.jpg",
    "name": "元稹",
    "star": 0
  },
  "star": 2,
  "tags": []
}