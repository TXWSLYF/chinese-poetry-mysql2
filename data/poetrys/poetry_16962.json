{
  "content": "韦曲冠盖里，鲜原郁青葱。公台睦中外，墅舍邻西东。 \n驺驭出国门，晨曦正曈曨。燕居平外土，野服参华虫。 \n疆畎分古渠，烟霞连灌丛。长幼序以齿，欢言无不同。 \n忆昔全盛时，勋劬播休功。代业扩宇内，光尘蔼墟中。 \n慨息多永叹，歌诗厚时风。小生忝瓜葛，慕义斯无穷。",
  "dynasty": "唐代",
  "id": 16962,
  "name": "奉和韦曲庄言怀，贻东曲外族诸弟",
  "poet": {
    "desc": "权德舆，唐代文学家。字载之。天水略阳（今甘肃秦安）人。后徙润州丹徒（今江苏镇江）。德宗时，召为太常博士，改左补阙，迁起居舍人、知制诰，进中书舍人。宪宗时，拜礼部尚书、同中书门下平章事，后徙刑部尚书，复以检校吏部尚书出为山南西道节度使。卒谥文，后人称为权文公。",
    "id": 603,
    "image": "https://raw.githubusercontent.com/hujiaweibujidao/poetry/master/image/image_603.jpg",
    "name": "权德舆",
    "star": 0
  },
  "star": 1,
  "tags": []
}