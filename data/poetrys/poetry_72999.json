{
  "content": "昔闻退之与东野，相与结交贱微时。\n孟不改贫韩渐贵，二人情契都不移。\n韩无骄矜孟无腼，直以道义为己知。\n我今与子亦似此，子亦不愧前人为。\n北都健儿昨日至，扣门乃得所遗诗。\n上言病中初有寄，下言我咏蟠桃枝。\n盛衰开落感残杏，暮春无事羡游丝。\n班班鸠鸣忽怀念，一扫十幅无闲辞。\n洛川花图多品目，斗新争巧始可疑。\n读书又忆石夫子，似蚕作茧诚有之。\n镇阳归梦北潭北，吟此八章谁谓痴。\n最後有文吊尹子，寿夭唑问信所悲。\n共书大轴许传玩，一日百展曾忘疲。\n报君亦欲齎满轴，恐费纸墨令人嗤。",
  "dynasty": "宋代",
  "id": 72999,
  "name": "永叔寄诗八首并祭子渐文一首因采八诗之意警",
  "poet": {
    "desc": "梅尧臣（1002～1060）字圣俞，世称宛陵先生，北宋著名现实主义诗人。汉族，宣州宣城（今属安徽）人。宣城古称宛陵，世称宛陵先生。初试不第，以荫补河南主簿。50岁后，于皇祐三年（1051）始得宋仁宗召试，赐同进士出身，为太常博士。以欧阳修荐，为国子监直讲，累迁尚书都官员外郎，故世称“梅直讲”、“梅都官”。曾参与编撰《新唐书》，并为《孙子兵法》作注，所注为孙子十家著（或十一家著）之一。有《宛陵先生集》60卷，有《四部丛刊》影明刊本等。词存二首。",
    "id": 131,
    "image": "https://raw.githubusercontent.com/hujiaweibujidao/poetry/master/image/image_131.jpg",
    "name": "梅尧臣",
    "star": 0
  },
  "star": 1,
  "tags": []
}