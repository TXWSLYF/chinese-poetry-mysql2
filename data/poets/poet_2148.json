{
  "content": "人物典故\n\n甄龙友尝游僧舍\n\n　　甄龙友尝游僧舍，僧具馔延款。甄见有雌鸡久畜，请烹为供。僧曰：“公能作颂，予当不靳也。”龙友援笔题云：“头上无冠，不报四时之晓；脚根欠距，难全五德之名。不解雄先，但张雌伏。汝生卵，卵复生子，种种无穷；人食畜，畜又食人，冤冤何已？若也解除业障，必须割去本根，大众煎取波罗香水，先与推去头面皮毛，次运菩萨慧刀，?去心肠肝胆。咄、香水源源化为雾，镬汤滚滚成甘露。饮此甘露乘此雾，直入佛牙深处去，化生彼国极乐土。”僧笑曰：“鸡死无憾矣。”乃烹以侑酒，尽欢而去。\n\n　　楼宣献自西掖出守永嘉，以首春觞客，甄龙友预坐席间，谓公曰：“今年春气，一何太盛？”公问其故，甄曰：“以果奁甘蔗，知之根在公前而未已。”至此，公大笑，为罚掌吏。\n\n甄龙友尝游天竺\n\n　　甄龙友尝游天竺，集诗句赞大士，大书于壁云：“巧笑倩兮，美目盼兮，彼美人兮，西方之人兮。”孝宗临幸，一见赏之。诏侍臣物色其人。或以甄闻，且曰：“是温州狂生，用之恐败俗。”上曰：“朕自识拔，卿等勿阻也。”趣召入见，上问曰：“卿名龙友，何义云然？”甄仓猝不知所对，上不怿，龙友退，乃得思之曰：“何不云陛下为尧舜之君，故臣得与夔龙为友。”悔恨久之。\n\n甄龙友尝游西湖\n\n　　甄龙友尝游西湖，作《大佛头赞》云：“色如黄金，面如满月，尽大地人，只见一橛。”禅子多称之。\n\n",
  "desc": "甄龙友，后改良友，字云卿，永嘉（今浙江温州）人，迁居乐清（今属浙江）。高宗绍兴二十四年（一一五四）进士。官国子监簿。事见清光绪《乐清县志》卷八。",
  "dynasty": "宋代",
  "id": 2148,
  "image": "https://raw.githubusercontent.com/hujiaweibujidao/poetry/master/image/image_2148.jpg",
  "name": "甄龙友",
  "star": 0
}