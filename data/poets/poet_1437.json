{
  "content": "生平\n\n　　范致虚，字谦叔，建州建阳人。举进士，为太学博士。邹浩以言事斥，致虚坐祖送获罪，停官。徽宗嗣位，召见，除左正言，出通判郢州。崇宁初，以右司谏召，道改起居舍人，进中书舍人。蔡京建请置讲议司，引致虚为详定官，议不合，改兵部侍郎。自是入处华要，出典大郡者十五年。以附张商英，贬通州。政和七年，复官，入为侍读、修国史，寻除刑部尚书、提举南京鸿庆宫。\n\n　　初，致虚在讲议司，延康殿学士刘昺尝乘蔡京怒挤之。后王寀坐妖言系狱，事连昺论死，致虚争之，昺得减窜，士论贤之。迁尚书右丞，进左丞。\n\n　　母丧逾年，起知东平府，改大名府。入见，时朝廷欲用师契丹，致虚言边隙一开，必有意外之患。宰相谓其怀异。致虚乞终丧，从之。免丧，知邓州，改河南府。中人规景华苑，欲夺故相富弼园宅。致虚言：「弼和戎有大功，使朝廷享百年之安，乃不保数亩之居邪？」弼园宅得不取。复移邓州、提举亳州明道宫。帝方好老氏，致虚希时好，营饬道宇，赐名炼真宫。\n\n　　靖康元年，召赴阙，道除知京兆府。时金人围太原，声震关中，致虚修战守备甚力。朝廷命钱盖节制陕西，除致虚陕西宣抚使。金人分道再犯京师，诏致虚会兵入援。钱盖兵十万至颍昌，闻京师破而遁，西道总管王襄南走。致虚独与西道副总管孙昭远合兵，环庆帅臣王似、熙河帅臣王倚以兵来会。致虚合步骑号二十万，以右武大夫马昌祐统之，命杜常将民兵万人趋京师，夏俶将万人守陵寝。\n\n　　兵有僧赵宗印者，喜谈兵，席益荐之。致虚以便宜假官，俾充宣抚司参议官兼节制军马。致虚以大军遵陆，宗印以舟师趋西京。金人破京师，遣人持登城不下之诏，以止入援之师，致虚斩之。初，金人守潼关，致虚夺之，作长城，起潼关迄龙门，所筑仅及肩。宗印又以僧为一军，号「尊胜队」，童子行为一军，号「净胜队」。致虚勇而无谋，委己以听宗印。宗印徒大言，实未尝知兵。至是，宗印舟师至三门津，致虚使整兵出潼关。金守臣高世由谓其帅粘罕曰：「致虚儒者，不知兵，遣斥候三千，自足杀之」。致虚军出武关，至邓州千秋镇，金将娄宿以精骑冲之，不战而溃，死者过半。杜常、夏俶先遁，致虚斩之。孙昭远、王似、王倚等留陕府，致虚收余兵入潼关。方致虚之鼓行出关也，裨将李彦仙曰：「行者利速，多为支军，则舍不至淹，败不至覆。若众群聚而出肴、渑，一蹴于险，则皆溃矣。」致虚不听，遂底于败。\n\n　　高宗即位，言者论其逗挠不进，徙知邓州。寻加观文殿学士，复知京兆府；致虚力辞，而荐席益、李弥大、唐重自代。诏以重守京兆，致虚复知邓州。次年，宗印领兵出武关，与致虚合。会金将银朱兵压境，致虚遁，宗印兵不战走，转运使刘汲力战死焉。致虚坐落职，责授安远军节度副使，英州安置。高宗幸建康，召复资政殿学士、知鼎州。行至巴陵卒，赠银青光禄大夫。\n\n",
  "desc": "范致虚（？～1137年）字谦叔，福建建阳人。宋哲宗元祐三年，中进士，为太学博士，以祖送邹浩获罪停官。宋徽宗立，召为左正言，出郢州通判。崇宁初，召为中书舍人，改兵部侍郎。政和七年，入为侍读、修国史，寻除刑部尚书、提举南京鸿庆宫。宣和七年，以陕西五路经略使率兵勤王。宋高宗即位，徙知邓州，寻加观文殿学士，复知京兆府，因兵败失城，责授安远军节度副使、英州安置。绍兴七年，召复资政殿学士、知鼎州，行至巴陵而卒，赠银青光禄大夫。",
  "dynasty": "宋代",
  "id": 1437,
  "image": "https://raw.githubusercontent.com/hujiaweibujidao/poetry/master/image/image_1437.jpg",
  "name": "范致虚",
  "star": 0
}