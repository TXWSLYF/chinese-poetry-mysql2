{
  "content": "生平\n\n　　裴漼，绛州闻喜人也。世为著姓。父琰之，永徽中，为同州司户参军，时年少，美容仪，刺史李崇义初甚轻之。先是，州中有积年旧案数百道，崇义促琰之使断之，琰之命书吏数人，连纸进笔，斯须剖断并毕，文翰俱美，且尽与夺之理。崇义大惊，谢曰：“公何忍藏锋以成鄙夫之过！”由是大知名，号为“霹雳手”。后为永年令，有惠政，人吏刊石颂之。历任仓部郎中，以老疾废于家。漼色养劬劳，十数年不求仕进。父卒后，应大礼举，拜陈留主簿，累迁监察御史。时吏部侍郎崔湜、郑愔坐赃为御史李尚隐所劾，漼同鞫其狱。安乐公主及上官昭容阿党湜等，漼竟执正奏其罪，甚为当时所称。三迁中书舍人。太极元年，睿宗为金仙、玉真公主造观及寺等，时属春旱，兴役不止。漼上疏谏曰：\n\n　　臣谨案《礼记》春、秋令曰：无聚大众，无起大役，不可兴土功，恐妨农事。若号令乖度，役使不时，则加疾疫之危，国有水旱之灾，此五行之必应也。今自春至夏，时雨愆期，下人忧心，莫知所出。陛下虽降哀矜之旨，两都仍有寺观之\n\n　　作，时旱之应，实此之由。且春令告期，东作方始，正是丁壮就功之日，而土木方兴，臣恐所妨尤多，所益尤少，耕夫蚕妾，饥寒之源。故《春秋》“庄公三十一年冬，不雨”，《五行传》以为“岁三筑台”；“僖公二十一年夏，大旱”，\n\n　　《五行传》以“时作南门，劳人兴役”。陛下每以万方为念，睿旨殷勤，安国济人，防微虑远。伏愿下明制，发德音，顺天时，副人望，两京公私营造及诸和市木石等并请且停，则苍生幸甚。农桑失时，户口流散，纵寺观营构，岂救黎元饥寒之弊哉！\n\n　　疏奏不报。寻转兵部侍郎，以铨叙平允，持授一子为太子通事舍人。\n\n　　开元五年，迁吏部侍郎，典选数年，多所持拔。再转黄门侍郎，代韦抗为御史大夫。漼早与张说特相友善，时说在相位，数称荐之。漼又善于敷奏，上亦嘉重焉。由是擢拜吏部尚书，寻转太子宾客。漼家世俭约，既久居清要，颇饰妓妾，后庭有绮罗之赏，由是为时论所讥。二十四年卒，年七十余，赠礼部尚书，谥曰懿。\n\n",
  "desc": "裴漼（？—736），绛州闻喜人也。世为著姓。",
  "dynasty": "唐代",
  "id": 1686,
  "name": "裴漼",
  "star": 1
}